<!DOCTYPE html>
<html lang="fi">
  <head>
    <meta charset="UTF-8">
    <title>Amurinmaan retki | Project Gutenberg</title>
    <style>
      @media screen {
        body {
          margin-left: 10%;
          margin-right: 10%;
        }
      }
      div.copyright {
        margin-left: 3em;
        margin-bottom: 6em;
      }
      div.table {
        text-align: center;
        margin-top: 1em;
        margin-bottom: 1em;
      }
      div.table table {
        display: inline-table;
        text-align: left;
      }
      div.table table td {
        padding-right: 1em;
      }
      div.quote {
        font-size: 0.85em;
        width: 50%;
        margin-top: 1em;
        margin-bottom: 1em;
        margin-left: auto;
        margin-right: auto;
      }
      p.paragraph {
        text-indent: 1.5em;
        margin-top: 0.25em;
        margin-bottom: 0.25em;
      }
      p.paragraph-cont {
        text-indent: 0;
        margin-top: 0.25em;
        margin-bottom: 0.25em;
      }
      div.verse {
        text-indent: 0;
        font-size: 0.85em;
        width: 50%;
        margin-top: 1em;
        margin-bottom: 1em;
        margin-left: auto;
        margin-right: auto;
      }
      div.footnote {
        margin: 0.5em;
      }
      div.footnote table {
        margin-left: 3em;
      }
      div.footnote table td {
        vertical-align: top;
      }
      div.footnote table td p {
        margin: 0;
      }
      sup {
        vertical-align: top;
        font-size: 0.6em;
      }
      div.image {
        text-align: center;
        margin-top: 3em;
        margin-bottom: 3em;
        margin-left: 10%;
        margin-right: 10%;
        font-size: 0.8em;
      }
      div.image img {
        max-width: 100%;
        max-height: 100%;
        width: auto;
        height: auto;
        border: 3px solid black;
      }
      div.toc {
        margin-bottom: 6em;
      }
      div.toc td.toc-number {
        text-align: right;
      }
    </style>
  </head>
  <body>
<div style='text-align:center'>*** START OF THE PROJECT GUTENBERG EBOOK 75365 ***</div>
    <h1>Amurinmaan retki</h1>
    <h2>Suomalainen kommunismin koe</h2>
    <div class="copyright">
      <p>
        Tositapausten mukaan kertonut<br>
        F. H. B. Lagus
      </p>
      <p>
        Kuvitettu
      </p>
      <p>
        Porvoossa<br>
        Werner Söderström osakeyhtiö
      </p>
      <p>
        Werner Söderström osakeyhtiön<br>
        kirjapainossa Porvoossa 1925
      </p>
    </div>
    <div style="margin-bottom: 6em;">
      <div class="image">
        <img src="images/kuva-01.jpg" alt="">
        <p>Suomalaisen retkikunnan jäsenet.  <b>Ylimmässä rivissä:</b> Schoultz,
        Wickholm, Hakkarainen, Beckström, Tennberg, Engblom ja A.  Federley.  <b>Toisessa rivissä:</b> Rosenström, Eriksson, Grönberg, Falcken, Åberg,
        Grönstrand, Walldén, Polén, Stjerncreutz, Östman, W.  Federley, H.  König.  <b>Alimmassa rivissä:</b> V.  König, Mickelson, Jakobsén, Fridolf Höök, Hjalmar
        Höök, K.  F.  Nilsson, J.  Söderhjelm ja Wetterhoff (joka seurasi matkustajana).</p>
      </div>
    </div>
    <div class="toc">
      <h2>Sisällys</h2>
      <table><tbody>
      <tr>
        <td class="toc-number"></td>
        <td class="toc-title"><a href="#prefaceNone">Alkulause</a></td>
      </tr>
      <tr>
        <td class="toc-number">I</td>
        <td class="toc-title"><a href="#chapter1">Lähtö kotimaasta</a></td>
      </tr>
      <tr>
        <td class="toc-number">II</td>
        <td class="toc-title"><a href="#chapter2">Lähtö Bremerhavenista</a></td>
      </tr>
      <tr>
        <td class="toc-number">III</td>
        <td class="toc-title"><a href="#chapter3">Myrskyä paossa</a></td>
      </tr>
      <tr>
        <td class="toc-number">IV</td>
        <td class="toc-title"><a href="#chapter4">Lähtö Atlantille</a></td>
      </tr>
      <tr>
        <td class="toc-number">V</td>
        <td class="toc-title"><a href="#chapter5">Trinidad</a></td>
      </tr>
      <tr>
        <td class="toc-number">VI</td>
        <td class="toc-title"><a href="#chapter6">Juomavettä saadaan — Hyväntoivonniemi</a></td>
      </tr>
      <tr>
        <td class="toc-number">VII</td>
        <td class="toc-title"><a href="#chapter7">Intian valtamerellä</a></td>
      </tr>
      <tr>
        <td class="toc-number">VIII</td>
        <td class="toc-title"><a href="#chapter8">Kiinan vesillä</a></td>
      </tr>
      <tr>
        <td class="toc-number">IX</td>
        <td class="toc-title"><a href="#chapter9">Amurinmaa</a></td>
      </tr>
      <tr>
        <td class="toc-number">X</td>
        <td class="toc-title"><a href="#chapter10">Uudisasuntola perustetaan</a></td>
      </tr>
      <tr>
        <td class="toc-number">XI</td>
        <td class="toc-title"><a href="#chapter11">Valaita pyydystämässä</a></td>
      </tr>
      <tr>
        <td class="toc-number">XII</td>
        <td class="toc-title"><a href="#chapter12">Yhtiön hajoittaminen. — Yhtiömiesten myöhempiä vaiheita</a></td>
      </tr>
      <tr>
        <td class="toc-number">XIII</td>
        <td class="toc-title"><a href="#chapter13">Metsästysretkiä</a></td>
      </tr>
      <tr>
        <td class="toc-number">XIV</td>
        <td class="toc-title"><a href="#chapter14">Yhtiömiesten hajaantuminen</a></td>
      </tr>
      <tr>
        <td class="toc-number">XV</td>
        <td class="toc-title"><a href="#chapter15">Tiikereitä</a></td>
      </tr>
      <tr>
        <td class="toc-number">XVI</td>
        <td class="toc-title"><a href="#chapter16">Naapurien sovinto rikkoontuu</a></td>
      </tr>
      <tr>
        <td class="toc-number">XVII</td>
        <td class="toc-title"><a href="#chapter17">Kullankaivajia</a></td>
      </tr>
      <tr>
        <td class="toc-number">XVIII</td>
        <td class="toc-title"><a href="#chapter18">Kullanetsijäin kotiintuliaiset</a></td>
      </tr>
      <tr>
        <td class="toc-number">XIX</td>
        <td class="toc-title"><a href="#chapter19">Vainajien muistoksi</a></td>
      </tr>
      <tr>
        <td class="toc-number">XX</td>
        <td class="toc-title"><a href="#chapter20">Retkikunnan viimeisen jäsenen paluumatka Suomeen</a></td>
      </tr>
    </tbody></table></div>
    <div class="section">
      <div class="preface">
        <h2 id="prefaceNone">Alkulause</h2>
        <p class="paragraph">
          1860-luvun loppupuolella oli Suomessa useita katovuosia peräkkäin. Niitä
          seurasivat kova nälänhätä ja kulkutaudit, jotka tekivät elämisen maassamme
          hyvin tukalaksi. Silloin Venäjän hallitus — tai oikeammin keisari
          Aleksanteri II — kuulutti kaikissa Suomen kirkoissa, että Amur-joen
          eteläpuolella olevassa Mandšurian maakunnassa oli tilaisuus saada hyvillä
          ehdoilla maata viljeltäväksi.
        </p>
        <p class="paragraph">
          Seikkailuhalu ja rikastumisen toivo saivat monen suomalaisen innostumaan
          asiasta, ja silloin päätettiin muodostaa yhteinen retkikunta, joka
          purjehtimalla Afrikan ympäri pyrkisi Itä-Asiaan. Näistä siirtolaisista ja
          heidän vaiheistaan kerrotaan tässä kirjassa, ja kertomus perustuu kahden
          mukanaolleen suullisiin kuvauksiin ja kirjallisiin muistiinpanoihin.
        </p>
        <p class="paragraph">
          Toinen näistä oli valokuvaaja <i>C. J. Schoultz</i>, johon tutustuin hänen
          palattuaan takaisin kotimaahan. Hänen kertomuksensa siirtolaisten vaiheista
          ja hänen omista elämyksistään olivat minusta suuresti mielenkiintoisia. C.
          J. Schoultzin kuoltua, lokakuun 31 päivänä 1923 Turussa, löysivät vainajan
          perilliset hänen papereittensa joukosta Amurin-retkeä koskevat muistiinpanot
          ja luovuttivat ne hyväntahtoisesti minun käytettävikseni. Ne ovat hajanaisia
          muistelmia, joita olen täydentänyt kuulemieni kertomusten avulla ja
          liittämällä niihin erään toisen siirtolaisen, nimittäin insinööri K. F.
          Nilssonin kuvauksia, saatuani hänen suosiollisen myöntymyksensä.
        </p>
        <p class="paragraph">
          Insinööri <i>K. F. Nilsson</i> on myöskin palannut Suomeen ja lienee tätä
          nykyä ainoa elossa oleva Amurin retkikunnan jäsen. Hän on kirjoittanut
          siirtolaisten toimista ja vaiheista kertomuksen, jonka maantieteellinen
          aikakauslehti <i>Terra</i> on ruotsinkielisenä julkaissut. Kirjoittajan
          omalla kustannuksella on siitä ilmestynyt jälkipainos nimellä: <i>En
          emigrants minnen från Amurbolagets expedition, av K. F. Nilsson</i>,
          painettu Mercatorin kirjapainossa Helsingissä vuosina 1922—23.
          Kirjakaupoissa sitä tuskin lienee saatavana.
        </p>
        <p class="paragraph">
          Näiden molempien siirtolaisten kuvaukset täydentävät toisiansa ja perustuvat
          luotettaviin tositapauksiin. Niihin olen vielä liittänyt muiltakin tahoilta
          saamiani tietoja, joiden pohjana on myöskin asianomaisten omat kokemukset.
          Niin vaihtelevia ja kirjavia kuin nämä kuvaukset ovatkin, ei niissä ole
          ainoatakaan tekaistua juttua eikä mielikuvituksen tuotetta, vaan sisältävät
          ne pelkkää totta, ja tarjotaan luettavaksi niille, joita huvittaa tutustua
          suomalaiseen yritteliäisyyteen. Kenties nekin, jotka harrastavat nykyajan
          yhteiskuntaolojen parantamista eivätkä muuten kiinnitä huomiotaan
          seikkailukirjoihin, voivat pitää kiintoisana kertomusta sivistyneiden
          suomalaisten yrityksestä toteuttaa käytännössä kommunistisia periaatteita.
        </p>
        <p class="paragraph">
          Niin tärkeä yritys kuin suuren uudisasuntolan perustaminen ansaitsee kyllä
          huomiota. Vaikka yritys ei joka suhteessa onnistunutkaan, ovat suomalaiset
          kuitenkin siinä kunnostautuneet ja antaneet hyvän esimerkin muille
          kansoille. Mielestäni on kansalaistemme velvollisuus säilyttää yritykseen
          osaaottaneiden maamiestensä muisto.
        </p>
        <p class="paragraph">
          Sen vuoksi toivon tälle kirjalle leviämistä kirjallisuutta lukevan yleisön
          koteihin.
        </p>
        <p>Tekijä.</p>
      </div>
    </div>
    <div class="section">
      <div class="chapter">
        <h2 id="chapter1">I. Lähtö kotimaasta</h2>
        <p class="paragraph">
          Lukija arvatenkin tietää, että suomalaisia on joukoittain siirtolaisina
          asettunut Amerikkaan; onhan siellä yliopistoa vastaava Suomi-synodi, ja
          ilmestyyhän Pohjois-Amerikassa useita suomenkielisiä sanomalehtiäkin.
          Jotenkin yleiseksi on myös tullut tieto siitä, että Venäjän vallan aikana
          suurten rikosten tekijöitä, murhamiehiä, ryöväreitä ja muita heidän
          vertaisiansa Suomessakin tuomittiin joko suorastaan karkoitettaviksi
          Siperiaan tai lievennettiin kuolemantuomio Siperiaan karkoitukseksi. Nuo
          karkoitetut menivät naimisiin Siperiassa, ja heidän lapsistaan on karttunut
          väestöä useihin laajoihin ja väkirikkaihin kyläkuntiin Länsi-Siperiassa,
          jossa he ovat pysyneet erillään yhtymättä tai sekaantumatta venäläisiin ja
          Siperian muihin kansoihin. Pastori <i>Johannes Granön</i> kirjoittamasta
          kirjasta samoin kuin tohtori <i>Kai Donnerin</i> julkaisemista teoksista saa
          huvittavia tietoja noista kansalaisistamme, jotka kotimaasta eristettyinä
          kuitenkin ovat Siperiassa säilyttäneet suomalaiselle kansallisuudelle
          kuuluvia ominaisuuksia. Satoja suomalaisia koteja on Siperiassakin, joissa
          asukkaat tosin ovat jääneet jäljelle kotimaan kansalaisista sivistyksessä ja
          lukutaidossa, mutta luultavasti eivät kuitenkaan vaihtaisi siellä olevia
          lapsuutensa koteja heille tuntemattomiin oloihin Suomessa.
        </p>
        <p class="paragraph">
          Harvat lienevät ne suomalaiset, jotka tietävät jotakin eräästä suomalaisten
          alkuun panemasta vapaaehtoisesta uudisasuntolahankkeesta Itä-Aasiassa.
          Ennenkuin sen muisto vaipuu unholan yöhön, kerron siitä kahden viimeiseksi
          elossa olleen retkikunnan jäsenen suullisten kertomusten ja kirjallisten
          muistiinpanojen mukaan.
        </p>
        <p class="paragraph">
          Venäjän keisarikunta oli pitkien ajanjaksojen kuluessa laajentanut
          aluettansa, kunnes se ulottui Tyynen meren rannoille, vieläpä tämän ison
          valtameren toiselle puolellekin Pohjois-Amerikan rannikolle. Olihan koko
          suuri Alaskan maakunta ja siihen kuuluva saaristo julistettu Venäjään
          kuuluvaksi. Siellä Sitka-nimisellä saarella vaikutti lähetyssaarnaajana
          intiaanien keskuudessa pastori Uno Cygnaeus, josta myöhemmin tuli Suomen
          kansakoululaitoksen perustaja ja ensimmäinen järjestäjä.
        </p>
        <p class="paragraph">
          Jo muutamia vuosia sitä ennen oli Venäjän hallitus tehnyt Kiinan hallituksen
          kanssa sopimuksen molempain valtakuntain rajojen uudesta järjestelystä,
          jotta rajat tulisivat selvemmiksi. Venäjä antoi Kiinalle laajan kappaleen
          asumatonta erämaata, ja Kiina luovutti tässä vaihtokaupassa metsäseutua,
          joka oli siellä täällä vähän asuttua. Valtakuntain välillä tehdyssä
          sopimuksessa määrättiin Amur-joen yläjuoksu Venäjän ja Kiinan väliseksi
          selväksi ja luonnolliseksi rajaksi. Itäinen Mandšuria jäi Venäjälle.
        </p>
        <p class="paragraph">
          Se metsäseutu, jonka Kiina luovutti Venäjälle, sijaitsee yhtä kaukana
          etelässä kuin Tonavan seudut Keski-Euroopassa ja on sekä
          viljelyskelpoisuudeltaan että ilmanalan ja kasvillisuuden puolesta
          Keski-Eurooppaan verrattava. Metsissä kasvaa tammia, pyökkejä ja muita
          jaloja puulajeja. Hedelmäpuut ja monenlaiset viljalajit menestyvät
          oivallisesti, kun vain on maan muokkaajia. Viiniköynnös kasvaa
          viljelemättäkin. Talvipakkasista ja halloista ei ole suurempaa haittaa.
          Mutta maa oli silloin suurimmaksi osaksi asumatonta, metsänelävien vallassa.
        </p>
        <p class="paragraph">
          Tänne Amur-joen suun eteläpuolella olevaan seutuun tahtoi Venäjän hallitus
          saada eurooppalaisia uudisasukkaita ja suomalaisiakin sinne ahkerasti
          houkuteltiin. Heille luvattiin monenlaisia etuja. Maata saisi jokainen niin
          paljon kuin halusi aivan ilmaiseksi, kun vain ryhtyisi sitä viljelemään.
          Suomen kirkoissa luettiin tuon tuostakin julki korkean esivallan
          tiedonannoista, mitä kaikkea hyvää saisi omaksensa, kun vain siirtyisi
          asumaan Amurin seuduille. Viimein tuli Amurinmaa Suomen asukkaiden
          mielikuvituksen avulla merkitsemään samaa kuin jokin kaukainen onnela, jossa
          rikkauksia saisi niin paljon kuin halutti, kun vain meni niitä ottamaan.
        </p>
        <p class="paragraph">
          Tampereen kaupungissa laajennettiin niihin aikoihin tehdasliikettä ja
          uusille työläisille, jotka maaseuduilta siirtyivät Tampereelle ansaitsemaan
          tehtaissa toimeentuloansa, annettiin rakennustontteja kaupungin silloisen
          alueen luoteispuolisessa ulkosyrjässä. Sitä tehdastyöläisten asumaa aluetta,
          missä kotimaan rajojen sisällä työnteolla ja ahkeruudella löysi onnensa,
          ruvettiin nimittämään Amurinmaaksi, ja olen kuullut sitä nimitystä vieläkin
          käytettävän.
        </p>
        <p class="paragraph">
          Mutta se oikea Amurinmaa Itä-Aasiassa oli niin hirveän kaukana — aivan
          maapallon vastakkaisella puolella. Matka Siperian halki sinne asti oli
          silloin niin vaivalloinen, etteivät lujatkaan metsämiehen voimat kestäneet
          sitä yhtä mittaa vaeltaa. Matka merta myöten Atlantin, Intian meren ja
          Tyynen valtameren kautta veisi monta vaivalloista kuukautta, lukemattomat
          vaivat ja meritaudit saisi kärsiä vielä lisäksi. Jos joku oikein kauhea
          rikoksentekijä tuomittiin vietäväksi elinkautiseen rangaistukseen
          Itä-Siperiaan sotaväen kuljettamana, niin hän joutui niin kauaksi omasta
          maasta, ettei ikänä häntä kuu kuullut eikä päivä nähnyt. Sellainen oli
          yleinen käsitys Suomessa, sillä tuskin silloin oli vielä ajateltukaan
          rautatietä Siperian kautta noille kaukaisille seuduille. Tuskin lienee
          rautatietä ollut Venäjälläkään rakennettu kauemmaksi kuin Moskovaan asti.
          Suezin kanavaa ei myöskään ollut merimatkaa lyhentämässä.
        </p>
        <p class="paragraph">
          Mutta suomalaisia viettelivät kaukaisen Amurin seudun rikkaudet ja heidän
          oma luontainen seikkailunhalunsa. Kun vielä lisäksi tulivat kotimaassa monet
          katovuodet, nälkä ja kallis aika, niin monen mielessä syntyi ajatus lähteä
          koettamaan onneansa tuolla kaukana itäisellä maalla.
        </p>
        <p class="paragraph">
          Asian miettiminen johti siihen mielipiteeseen, että yhteisenä joukkona oli
          sinne lähdettävä, toinen toisensa turvissa, sillä yksinäisen siirtolaisen
          olisi hukka perinyt. Ja kun halu onnen etsimiseen oli kasvanut suureksi ja
          kehittynyt vakavaksi päätökseksi, niin ryhdyttiin toimeen. Kuulusteltiin,
          ketkä olivat halukkaita lähtemään mukaan, jotta saataisiin neuvotella
          yhteisestä matkasta, keinoista, johtomiehistä j. n. e.
        </p>
        <p class="paragraph">
          Halullisia matkalle lähtijöitä ilmestyi monelta haaralta, niiden joukossa
          sellaisiakin, jotka merenkulkijoina olivat liikkuneet siellä päin. Johan
          siihen aikaan suomalaisia oli purjehtinut kaikilla merillä ympäri koko
          maapallon.
        </p>
        <p class="paragraph">
          Kun Mandšuria oli joutunut Venäjän valtaan, pidätettiin sen eteläosista
          muutamia seutuja keisarillisen suvun perintömaiksi ja näiden maiden
          kuvernööriksi nimitettiin suomalainen mies, valtioneuvos Harald Furuhjelm,
          jonka seurassa oli erilaisissa viroissa useita muita suomalaisia, ja sitä
          paitsi oli hänen alueellensa muuttanut kymmenkunta suomalaista perhettä
          uudisasukkaiksi.
        </p>
        <p class="paragraph">
          Tiedot, jotka oli saatu niiden seutujen rikkaudesta, valaiden ja hylkeiden
          runsaudesta meressä, kalojen paljoudesta joissa ja rannikoilla, maan
          hedelmällisyydestä ja jalojen metallien sekä metsän riistan runsaudesta,
          innostuttivat useita sinne lähtemään onneansa koettamaan, ja niin muodostui
          syksyllä v. 1868 Helsingissä yhtiö, joka ryhtyi tuumasta toimeen. Tätä
          innostusta kiihdytti varsinkin eräs nuori 30-vuotias, toimekas ja Tyynellä
          merellä valaiden pyynnissä liikkunut merikapteeni, joka tunsi maat ja
          vesistöt siellä.
        </p>
        <p class="paragraph">
          Kun oli yhtiölle sepitetty säännöt, jotka olivat laaditut täydellisesti
          kommunististen periaatteiden mukaan, liittyi yhtiön jäseniksi yhteensä 26
          henkilöä. Nämä oli valittu silmällä pitäen monipuolisia taitoja ja kykyjä.
          Luettelo yhtiön jäsenistä oli seuraava:
        </p>
        <p class="paragraph">
          <i>Fridolf Höök</i>, merikapteeni, noin 30-vuoden ikäinen, Tyynellä merellä
          ennen purjehtinut, älykäs ja kokenut, toimellinen ja seikkailunhaluinen mies
          otettiin yhtiön johtajaksi.
        </p>
        <p class="paragraph">
          <i>N. Jakobsén</i>, merikapteeni.
        </p>
        <p class="paragraph">
          <i>Hjalmar Höök</i>, meriväen luutnantti, virkavapautta nauttiva,
          edellämainitun merikapteenin veli.
        </p>
        <p class="paragraph">
          <i>Mickelson</i>, tynnyrintekijä, oli aikaisemmin ollut mukana valaan
          pyynnissä ja oli nainut mies, rakennusmestari.
        </p>
        <p class="paragraph">
          <i>J. Söderhjelm</i>, ylioppilas.
        </p>
        <p class="paragraph">
          <i>Wilhelm König</i>, syntyjään saksalainen, ravintolan viinuri.
        </p>
        <p class="paragraph">
          <i>K. F. Nilsson</i>, koneinsinööri, naimisissa.
        </p>
        <p class="paragraph">
          <i>Th. Rosenström</i>, kauppa-apulainen.
        </p>
        <p class="paragraph">
          <i>A. Grönberg</i>, merimies, entinen apteekin oppilas.
        </p>
        <p class="paragraph">
          <i>Åberg</i>, koulunkäynyt maanviljelijä.
        </p>
        <p class="paragraph">
          <i>Grönstrand</i>, entinen kaartin pataljoonan aliupseeri, muurari, nainut
          mies.
        </p>
        <p class="paragraph">
          <i>Aksel Walldén</i>, proviisori, nainut mies.
        </p>
        <p class="paragraph">
          <i>Leo Polén</i>, aseseppä.
        </p>
        <p class="paragraph">
          <i>Aleksander Stjerncreutz</i>, ylioppilas.
        </p>
        <p class="paragraph">
          <i>Victor Federley</i>, maisteri.
        </p>
        <p class="paragraph">
          <i>Herman König</i>, puutarhuri.
        </p>
        <p class="paragraph">
          <i>Eriksson</i>, maanviljelyskoulun käynyt maanviljelijä.
        </p>
        <p class="paragraph">
          <i>E. Falcken</i>, farmaseutti.
        </p>
        <p class="paragraph">
          <i>A. Östman</i>, laivan rakennusmestari, nainut mies.
        </p>
        <p class="paragraph">
          <i>Wickholm</i>, seppä.
        </p>
        <p class="paragraph">
          <i>Pietari Hakkarainen</i>, nahkurin sälli, nainut.
        </p>
        <p class="paragraph">
          <i>Beckström</i>, laivan kirvesmies.
        </p>
        <p class="paragraph">
          <i>Engblom</i>, entinen aliupseeri, puuseppä.
        </p>
        <p class="paragraph">
          <i>Alfred Federley</i>, maanviljelijä.
        </p>
        <p class="paragraph">
          <i>Tennberg</i>, turkkuri.
        </p>
        <p class="paragraph">
          <i>C. J. Schoultz</i>, farmaseutti.
        </p>
        <p class="paragraph">
          Näistä 26:sta yhtiön jäsenestä oli siis 6 naimisissa, toiset naimattomia.
        </p>
        <p class="paragraph">
          Kun edellä luetellut henkilöt olivat liittyneet yhtiöön jäseniksi,
          kirjoittivat he nimensä niiden sääntöjen alle, jotka sitä ennen oli
          laadittu, ja sitoutuivat niitä noudattamaan. Säännöt velvoittivat jokaisen
          yhtiön jäsenen vastuunalaiseksi, yksi kaikkien ja kaikki yhden puolesta.
        </p>
        <p class="paragraph">
          Yhtiön päätarkoituksena oli Mandšurian eteläosaan perustaa uudisasuntola,
          jossa harjoitettaisiin maanviljelystä, metsästystä ja kalastusta, mutta
          tärkeimpänä osana toiminnasta olisi Tyynen meren pohjoisosissa pyydystää
          valaita, hylkeitä sekä turkiseläimiä, erittäinkin merisaukkoja ja erästä
          hyljelajia, jota hienon turkkinsa vuoksi pidetään arvokkaana. Tuon
          hyljelajin nahkaa sanotaan merimajavan nahaksi, vaikka itse elukka ei
          olekaan mikään majava. Venäläiset nimittävät sitä nimellä kotik ja
          eläintieteessä sitä sanotaan merikarhuksi (Otaria ursina). Turkiskauppiaat
          nimittävät sen nahkaa seal-bisamiksi.
        </p>
        <p class="paragraph">
          Mitä yhtiö ansaitsisi turkisnahkojen, hylkeenrasvan ja valaiden traanin sekä
          valaanluiden myymiseltä, olisi osakkaille jaettava edeltäkäsin tehdyn taksan
          mukaan. Johtajahenkilöt saisivat suuremman taksan jälkeen runsaamman osan,
          mutta muut yhtiön jäsenet kukin osansa tasan jaettuna.
        </p>
        <p class="paragraph">
          Yhtiön johtokunta oli vuosittain valittava yleisellä äänestyksellä, mutta
          menomatkalla piti kaikkien totella laivan kapteenia, joksi valittiin
          kapteeni Fridolf Höök.
        </p>
        <p class="paragraph">
          Näin muodostettu yhtiö perustui kokonaan kommunistisiin tai sosialistisiin
          periaatteisiin, ja kun suurin osa yhtiön jäsenistä oli sivistyneitä
          henkilöitä, niin luottaen toinen toisiinsa toivottiin, että yhtiöllä olisi
          hyvä menestys.
        </p>
        <p class="paragraph">
          Kun suurin osa yhtiön jäsenistä oli aivan tottumattomia merimiesten toimiin,
          palkattiin neljä merimiestä laivan kuljettamiseen; lisäksi saatiin mukaan
          vielä viisi kasvavaa poikaa, jotka piti kasvatettaman ja opetettaman
          valaiden pyyntitoimiin, ja vielä neljä nuorta tyttöä naimisissa olevien
          avuksi. Tytöt oli Helsingin köyhäinhoitohallitus jättänyt yhtiön huostaan ja
          heitä pidettiin perheisiin kuuluvina ja kohdeltiin niiden jäseninä.
        </p>
        <p class="paragraph">
          Mukana seuraavien alaikäisten menestyksestä olivat yhtiön jäsenet yhteisesti
          vastuunalaisia.
        </p>
        <p class="paragraph">
          Yhtiön jäsenten mukana seurasivat sitäpaitsi vielä matkustavaisina
          Itä-Aasiaan asti: kauppias Ernst Kellgren ja agronomi Ernst Wetterhoff.
          Matkalle lähtijöitä oli kaikkiansa 50 henkilöä, kun otettiin lukuun
          yhtiömiesten vaimot ja lapset.
        </p>
        <p class="paragraph">
          Kun yhtiö oli saatu muodostetuksi, valittiin viisijäseninen toimikunta
          ensimmäiseksi vuodeksi. Toimikunnan jäseniksi tulivat: kapteeni Fridolf
          Höök, toimeenpanevaksi johtajaksi; proviisori A. Walldén kirjanpitäjäksi ja
          varastonhoitajaksi, maisteri V. Federley sihteeriksi, maanvilj. Åberg
          tarkastajaksi ja ent. työvouti Eriksson työnjohtajaksi.
        </p>
        <p class="paragraph">
          Heti sen jälkeen valtuutettiin kapteeni Höök yhtiön puolesta matkustamaan
          Pietariin sekä siellä hankkimaan yhtiölle rahalaina. Juuri silloin oli
          Itä-Siperian kuvernööriksi nimitetty valtioneuvos Harald Furuhjelm, joka
          yhdessä kreivi Stenbockin kanssa toimitti suomalaiselle yhtiölle
          keisarillisten perintömaiden rahastosta 30 000 hopearuplan suuruisen lainan,
          jotta yhtiö saisi hankkia oman laivan. Valtioneuvos Furuhjelmin avulla
          onnistuikin kapteeni Höökin helposti hankkia tuo tarpeellinen rahasumma.
          Samalla luvattiin yhtiölle laaja alue viljelyskelpoista maata oman valinnan
          mukaan Amurin piiristä ainaisiksi ajoiksi ja aivan ilmaiseksi, sekä sen
          lisäksi täydellinen verovapaus 40 vuodeksi. Yhtiön jäsenille ja heidän
          lapsillensa myönnettiin myös täysi vapautus sotapalveluksesta.
        </p>
        <p class="paragraph">
          Heti rahat saatuaan lähti kapteeni Höök Saksaan, ja Bremerhavenissa hän sai
          ostaa 40 000 frangin hinnasta tammesta rakennetun, tosin vanhan, mutta vielä
          täysin lujan ja merikelpoisen, 240 tonnia kantavan prikin, joka
          huolellisesti varustettiin valaanpyyntiä varten ja johon hankittiin
          kaikkinaisia tarpeita edessä olevaa pitkää matkaa ja uudisasutusta varten.
        </p>
        <p class="paragraph">
          Matkan ohjelmaksi suunniteltiin, että yhtiömiehet oman valinnan mukaan
          jakautuisivat kahteen ryhmään: toinen työskentelisi maalla, toinen merellä.
          Seutu, johon asetuttaisiin asumaan, valittaisiin perille tultaessa
          Vladivostokin ja Nahodkan väliltä, mikä olisi edullisin ja mukavimmalla
          paikalla. Jokainen uudisasukas saisi siellä Venäjän hallitukselta kymmenen
          desjatinaa maata omaksensa. Kaikki yhteiset yritykset ratkaistaisiin
          äänestyksellä ja enemmistön päätöstä olisi kaikkien totteleminen. Lainaksi
          saadusta rahasta sitoutuivat kaikki yhtäläiseen edesvastuuseen, kumminkin
          sillä välipuheella, että jos yhtiömiesten luku vähenisi, niin jäljelle
          jääneiden vastuunalaisuus lisääntyisi. Tärkeä määräys oli, että kaikki
          olivat yhteisesti vastuunalaiset yhden ja yksi kaikkien puolesta. Yhtiön
          jäsenet sitoutuivat myös tottelemaan valitsemiansa luottamus- ja
          johtomiehiä. Muutoin oli jokaisella samanlaiset oikeudet ja velvollisuudet,
          eikä kukaan saanut kieltäytyä tekemästä mitä työtä ikinä hänen
          suoritettavakseen määrättäisiin.
        </p>
        <p class="paragraph">
          Lokakuun puolivälissä 1868 olivat kapteeni Höök (laivan päällikkö), kapteeni
          Jakobsén (ensimmäinen perämies) sekä tynnyrintekijä Mickelson (laivan
          salvumies) lähteneet Bremerhaveniin laivan kauppaa tekemään ja sitä
          varustamaan yhtiön tarkoituksia vastaavalla tavalla. Laivaan hankittiin
          neljä valaanpyyntivenettä, valaanpyyntitarpeita, astioita, joihin
          koottaisiin traania, sekä muonavaroja kahdeksi vuodeksi. Kolmen viikon
          kuluttua olivat valmistukset niin edistyneet, että jäljelle jääneet
          yhtiömiehet saivat määräyksen lähteä mukaan avustamaan loppuvarusteluissa.
        </p>
        <p class="paragraph">
          Lokakuun 30 p. 1868 matkalle lähtijät kokoontuivat yhteisille illallisille
          Helsingin Seurahuoneelle, ja seuraavana aamuna aikaisin iso ihmisjoukko tuli
          rantaan hyvästelemään tuttaviansa. Matkalle lähtevien astuttua höyrylaivaan
          lauloivat rannalle jääneet ylioppilaat Maamme-laulun sekä muita lauluja
          jäähyväisiksi. Monelle nämä jäähyväiset olivat viimeiset, sillä isänmaan
          rannikolta he lähtivät nyt ainaiseksi. He matkustivat pois joutuaksensa
          vieraalla maalla vierasten ihmisten kaivamaan hautaan, saamatta milloinkaan
          enää nähdä kotimaata ja omaisiansa. Jo nyt tuntui jokaisen sydämessä
          nousevan kaipaus kääntyä kotimaahan takaisin, mutta rohkeasti koetettiin
          sellaisia tunteita tukehduttaa. Kokoonnuttiin sellaisten henkilöiden
          seuraan, jotka kokivat leikinlaskulla poistaa koti-ikävän ja alakuloisen
          mielialan.
        </p>
        <p class="paragraph">
          Useimmat yhtiömiehistä olivat toisillensa aivan vieraat ja omituiselta
          tuntui, että noista erilaisiin kansanluokkiin kuuluvista henkilöistä tulisi
          ystäviä ja veljiä. Matka höyrylaivalla Lyypekkiin kesti siihen aikaan
          tavallisesti 3 vuorokautta, mutta ankaran myrskyn takia saivat matkamiehet
          tällä kertaa kestää merimatkan vaivoja 8 vuorokautta, poiketen moniaita
          kertoja pahan sään pitoon hätäsatamaan Bornholmaan, Rügeniin ja
          Warnemündeen, kunnes hirmumyrsky oli mennyt ohi. Naisväki kärsi paljon
          meritaudista.
        </p>
        <p class="paragraph">
          Heti Lyypekkiin tultua jatkettiin matkaa rautateitse Bremerhaveniin. Sitä
          ennen kuitenkin tapahtui miesten mönsträäminen laivamiehiksi, ja suurin osa
          tunsi mielipahaa siitä, että heidän piti valalla vakuuttaa kuuliaisuutta
          kapteenille. He taipuivat kuitenkin, kun kapteeni Höök huomautti, että
          monella ehkä ei olisi kylliksi kunniantunnetta totellaksensa kaikissa
          olosuhteissa pelkän lupauksen nojalla.
        </p>
        <p class="paragraph">
          Marraskuun 26 p:nä olivat valmistukset edistyneet niin pitkälle, että
          miehistö muutti asumaan laivaan. Sitä ennen oli töiden aikana asuttu
          hotellissa. Miehistä oli nyt jokainen velvollinen tottelemaan kapteenia ja
          suorittamaan vahtipalvelusta laivassa. Vahti oli jaettu kahteen osastoon,
          ylihangan vahtiin ja alihangan vahtiin. Kumpaiseenkin kuului perämies ja
          kaksi matruusia. Laiva oli saanut nimen <i>»Imperator Aleksander II»</i>, ja
          sen välikansi oli rakennettu kahdeksi avaraksi salongiksi; toisessa asuivat
          poikamiehet, joille oli varattu 16 makuupaikkaa, toisessa salongissa oli
          ruokasali, kuusi hyttiä naineille ja erikoinen hytti tytöille.
          Perheellisillä oli kaikkiaan neljä lasta. Kannella olevassa kajuutassa
          asuivat laivan kapteeni, molemmat perämiehet, varusmestari ja molemmat
          matkustavaiset.
        </p>
      </div>
      <div class="chapter">
        <h2 id="chapter2">II. Lähtö Bremerhavenista</h2>
        <p class="paragraph">
          Miehistö oli harjoitellut laulelemaan oikein oivallista ja taiteellista
          merimieslaulua, joka houkutteli suuren joukon kuuntelijoita laiturille. Kun
          ankkuri nostettiin ja priki ohjattiin aukealle merelle, oli retkikunta
          antautunut meren ja oman voimansa huostaan. Purjeiden levittäminen tuulta
          ottamaan kävi oivallisesti, kun mukana oli muutamia oppineita merimiehiä.
          Mutta rannalla olevat saivat arvatenkin naurun aihetta nähdessään kuinka
          moniaat merimiehiksi mönsträtyt, mutta tuiki tottumattomat purjehtijat,
          juoksentelivat sinne tänne kuin päättömät kanat innostuneina auttamaan
          laivan liikkeelle saamisessa.
        </p>
        <p class="paragraph">
          Hiljaisen tuulen puhaltaessa <i>»Imperator Aleksander II»</i> liukui
          avoimelle merelle, ja jokainen oli iloissaan, että viimeinkin oltiin päästy
          liikkeelle ja omalla laivalla. — Schoultz kirjoitti lähdöstä:
        </p>
        <p class="paragraph">
          »Itse puolestani en ollut ainoastaan iloissani, vaan oikein ylpeilin
          marssiessani laivan kannella merimiehen pusero ylläni ja 'syydvästi' päässä,
          kädet housujen taskuissa, ja yrittäen kaikin puolin käyttäytyä oikean
          merimiehen tapaan. Sillä nyt oli korkein ihanteeni olla oikea merimies ja
          olinhan minä jo melkoisesti kohottanut arvoani, kun olin ollut mukana
          mastonhuipussa irroittamassa purjeita auki. Sitä temppua ei moni meidän
          tovereistamme uskaltanutkaan tehdä.
        </p>
        <p class="paragraph">
          Asuntomme oli verrattain mukava. Laivan peräpuolella välikannella oli
          salonki, josta mentiin kahdeksaan kajuuttaan, mitkä olivat varatut perheille
          ja tytöille. Etupuolella oli erityisellä alaskäytävällä varustettu isompi
          salonki järjestetty naimattomille miehille, jokaisella oma makuukojunsa
          molemmin puolin salonkia.
        </p>
        <p class="paragraph">
          Keskellä salia oli pöytä ja molemmilla puolilla pöytää tekivät meidän
          arkkumme istuinten virkaa.
        </p>
        <p class="paragraph">
          Valaistusta ei käynyt kehuminen. Pöydän yläpuolella riippui sinne tänne
          heiluen rautalankaisissa kannattimissa kolme pientä öljylamppua
          yksinkertaisinta lajia; niiden antama valaistus oli niin heikko, että niiden
          ääressä töin tuskin taisi lukea.
        </p>
        <p class="paragraph">
          Pohjanmerellä kuljimme keinuen hiljaisella tuulella myötäisen puhaltaessa,
          joten meillä oli hyvästi aikaa pitää huolta mukavuudestamme, nimittäin
          jokainen oman kojunsa sisustamisesta. Kenellä oli kauneudenaistia ja
          käytännöllistä älyä, sai kojunsa siistiksi kuin nukkekaapin. Myöhemmin tuli
          tavaksi käydä vierailulla toistensa luona; mutta tietysti vain lähimpien
          samanmielisten ystäväin luona. Tämä tapahtui varsinkin nimipäivinä ja muissa
          juhlatilaisuuksissa. Silloin kehoitettiin vieraita istumaan vuoteelle mikäli
          tilaa oli ja tarjoiltiin jotakin hyvää, mitä yksityisessä varastossa oli
          säästettynä.
        </p>
        <p class="paragraph">
          Muutoin oli koju sellainen paikka, johon syrjäinen ei saanut kajota.
        </p>
        <p class="paragraph">
          Miten kauan saisimmekaan astuskella laivan kannella, ennenkuin saapuisimme
          perille matkamme päähän? Parin päivän purjehduksen jälkeen laiva kulki
          Doverin salmessa niin lähellä maata, että Englannin rannikon valkoiset
          liitukalliot näkyivät. Mutta sitten tuli tyven. Merivirta kuljetti laivaa
          takaisin koillista kohden pari kolme meripenikulmaa tunnissa, vaikka veden
          pinnalla ei voinut huomata laivan ollenkaan olevan liikkeessä. Rouvat olivat
          varsin iloissaan kauniista ilmasta; laivalla pantiin tanssiaisetkin toimeen,
          mutta kapteeni oli huonolla tuulella ja väitti, että tyveneen ilmaan oli
          naisvaäki syypää.
        </p>
        <p class="paragraph">
          Tämä tyven oli vaan myrskyn aattoa, sillä tuuli kääntyi lounaaseen, tullen
          suoraan Atlantin aukealta ja kiihtyen yhä voimakkaammaksi rajuilmaksi, niin
          että laivan täytyi luovia reivatuilla märssypurjeilla päästäksensä ulos
          Englannin kanavasta. Silloin saatiin panna kaikki voimat liikkeelle sillä
          Scilly-saarten luona puhalsi täysi myrsky. Hyvää tahtoa ei puuttunut, mutta
          käsityöläinen ja maisteri seisoivat hetkisen aprikoiden, kun kapteeni huusi:
          »Ylös, pojat, reivaamaan prammipurjeita!» »Ei puuttunut myöskään voimakkaita
          käsiä ja väkeviä miehiä — kirjoittaa K. F. Nilsson — kun perämies huusi:
          »Kas nyt pojat, tarttukaa prasseihin ja kiristäkää ne paremmin
          hankatuulelle?» Perämiehen täytyi kuitenkin näyttää tietä, sillä me vielä
          erehdyimme trosseista. Ja kun pääsimme köysien päähän kiinni, niin
          sieppasimme viidentoista miehen voimalla ja kiskaisimme touvin poikki
          yhdellä tempauksella, sillä meiltä ei puuttunut hyvää tahtoa. Ja usein meitä
          varoitettiin vetämään taiten eikä käymään liian rajusti käsiksi. Usein
          sattui pikku kommelluksia ja hullunkurisia kohtauksia. Kun ruotusotaväen
          entisen vääpelin, joka ammatiltaan oli vaunumaakari ja oli tovereilta saanut
          majurin arvonimen, piti komennon mukaan kiivetä ylös purjeita reivaamaan,
          niin piteli hän järkähtämättä kiinni vanteista. Silloin yksi merimiehistä,
          joka tuli hänen avuksensa, mutta oli unohtanut hänen majurin arvonimensä,
          sanoi: »Amiraali tekee hyvin ja tulee alas; kyllä minä kiipeän ylös.» Ei
          kukaan tahtonut mielellään olla toisia huonompi, sillä usein sai kuulla:
          »mikä surkea raukka tuolla nyt kiipeilee?» Sellainen puhe loukkasi kunniaa.
          Mutta vähitellen kaikki totuimme merimiehen ammattiin ja siihen kuuluvia
          vaikeuksia kestämään.
        </p>
        <p class="paragraph">
          Joulukuun alussa luovittiin Plymouthin edustalla reivatuin purjein
          taistellen lounaismyrskyjä vastaan. Joulukuun 6 päivän vastainen yö oli
          pahin myrsky, mikä kohtasi koko matkalla. Laivalla vallitsi tavaton surkeus:
          merikipeitä salongissa, sairaita laivan kannella; kuului naisten valituksia
          ja lasten parkua; laivan täytyi alinomaa kääntyellä toiselta kyljeltä
          toiselle ja aina tapahtui monenlaisia pikkuvahinkoja. Yhtä mittaa täytyi
          lokiliinalla ottaa selkoa laivan nopeudesta, luotilangalla tutkia meren
          syvyyttä, köysillä sitoa pölkkyjä ja tynnöreitä sekä muita esineitä, jotka
          laivan kallistuessa ja heiluessa olivat päässeet valloilleen ja kierivät
          sinne tänne laivan kyljeltä toiselle uhaten rikkoa reelingit ja kaikkityyni.
          ja sillävälin syöksyivät hyökyaallot yli kannen, niin että jokaisen piti
          varoa, etteivät laineet paiskaisi miestä mäsäksi laitaa vastaan tai
          heittäisi sen yli mereen.
        </p>
        <p class="paragraph">
          Tämän elämästä ja kuolemasta käydyn taistelun aikana ei myöskään saatu
          mitään lämmintä ruokaa, sillä myrskylaineet olivat rikkoneet keittiön, niin
          että vesi tunkeutui sinne alinomaa.
        </p>
        <p class="paragraph">
          Kuun pilkistäessä pilvien lomitse huomasi vahdissa oleva K. F. Nilsson
          suoraan keulan edessä Eddystone-majakan edustalla olevien salakarien
          ympärillä valkoiset vaahtokuohut sekä samalla majakkatornin tulen vilkkeen.
          Laivan päällystöllä ei ollut aavistusta siitä, että oltiin niin lähellä
          tulimajakkaa, joka ilmoittaa niin vaarallisen paikan läheisyyttä, vaan
          laivan luultiin kulkevan Atlantilla, aukealla ulapalla; mutta merivirta oli
          kuljettanut laivaa väärään suuntaan, ja jos vain matkaa olisi jatkettu vielä
          viisikään minuuttia lisäksi samaan suuntaan, niin laiva olisi
          auttamattomasti haaksirikkoutunut salakareja ympäröivissä tyrskyissä.
        </p>
        <p class="paragraph">
          Joka mies kutsuttiin kannelle. Laiva saatiin käännetyksi poispäin
          salakareista, mutta niin lähelle vaaran paikkaa oli jo tultu, että selvästi
          kuului aaltojen hirveä loiske kallioita vastaan. Koko viikko oli
          vastatuuleen luovimalla koetettu päästä ulos Englannin kanaalista, mutta nyt
          täytyi laivan mennä Plymouthin satamaan odottamaan suotuisampaa tuulta.
          Taistelussa myrskyä vastaan oli prikin yläosa niin vahingoittunut, että sitä
          täytyi ryhtyä korjaamaan.
        </p>
        <p class="paragraph">
          Muutaman päivän kuluttua tehtiin uusi yritys päästä ulos kanaalista, kun
          myrsky oli hiukan heikontunut, mutta tälläkään kerralla ei ollut parempaa
          onnea. Viikon kestäneiden vimmattujen taisteluiden jälkeen oli pakko
          toistamiseen hakea turvaa Plymouthin satamasta ja tällä kertaa kokonaiseksi
          kuudeksi viikoksi, kunnes lounaismyrskyt olivat lakanneet raivoamasta.
        </p>
      </div>
      <div class="chapter">
        <h2 id="chapter3">III. Myrskyä paossa</h2>
        <p class="paragraph">
          Talvi Plymouthissa oli lauhkea, — kirjoittaa Schoultz muistelmissaan —,
          lämpömittari tuskin aleni nollaan. Päivät kulutettiin osaksi
          harjoittelemalla purjeiden käyttöä ja osaksi pikku askareilla miten kutakin
          halutti. Ankeriasten pyydystäminen onkimalla, joka oli hyvinkin tuottoisaa,
          tuli monelle hauskaksi ajanvietoksi. Onkijan ei tarvinnut kauan istua
          odottamassa kalan nykäisemistä. Tuskin oli onki ehtinyt meren pohjaan, kun
          jo kala oli tarttunut onkeen. Tunnin kuluessa oli saatu iso ämpäri täyteen
          kaloja. Huomattava ominaisuus näillä kaloilla oli, että kun ne ongessa
          olivat nousseet veden pintaan ja pantu ämpäriin, niin ne pysyivät siinä
          rauhallisesti. Ne olivat kaikki samankokoisia, tuuman vahvuisia ja kyynärän
          pituisia.
        </p>
        <p class="paragraph">
          Sadoittain ankeriaita pyydystettiin joka päivä ja niiden nylkeminen ei
          voinut tulla kysymykseen, vaan ne keitettiin nahkoinensa ja syötiin
          halukkaasti. Se, jolla ei ollut vahtivuoroa laivalla, vietti tavallisesti
          iltansa kaupungissa; mutta kun varat alkoivat vähentyä, niin huvituksetkin
          supistuivat kaikkein halpahintaisimpiin.
        </p>
        <p class="paragraph">
          Tavallisesti mentiin 6 penssin sisäänpääsymaksulla »hoptidudel-teatteriin»,
          jolla nimellä mainittiin pieniä kansanteattereita, joissa kolmannen luokan
          varietee-näyttelijät rääkyivät kuuluviin viimeiset äänivaransa ja loppuun
          asti lakastuneet tanssijattaret ottivat viimeiset askeleensa. Yleisö
          sellaisessa teatterissa tavallisesti oli kirjavinta mitä voitiin ajatella.
          Siellä oli neekereitä, mulatteja ja valkoihoisia sekaisin.
        </p>
        <p class="paragraph">
          Ensi kerralla, kun astuin sellaiseen seuraan, yritin ällistyneenä kääntyä
          ovelta takaisin, mutta kumppanini, iloinen ylioppilas-vekkuli, käännytti
          minut sanoen: »Marssi eteenpäin vain, poika, ja nauti tilaisuuden
          hullunkurisesta puolesta, niin saat kyllä lystiä rahasi edestä.» Ja hän
          olikin oikeassa. Siitä tuli lystikkäin ilta, mikä minulla oli ollut
          Plymouthissa.
        </p>
        <p class="paragraph">
          Joskaan näyttämöllä esiintyjät eivät, kuten sanottu, olleet lajinsa
          parhaita, niin oli yleisö puolestaan vaatimatonta ja hyväntahtoista. — Jos
          laulu meni heikosti tai jos leikillisten sanasutkausten välillä kului liian
          pitkä aika, niin yleisö ryhtyi auttamaan esiintyjiä.
        </p>
        <p class="paragraph">
          Ja jos tuli näyttämölle liitelemällä ikäloppu tanssijatar, jonka
          kasvonpiirteet olivat maalilla parsitut ja puku pahasti ränsistynyt, niin
          tietysti hänetkin vastaanotettiin innokkailla käsientaputuksilla ja
          ihastuksen ilmaisuilla: »Kas vain, kuinka kaunis hän on! — Katsos, katsos!
          Sehän on kuin taivaasta tullut enkeli!» Lyhyesti sanoen: katsojat olivat
          kiitolliset näkemästään ja kuulemastaan. Ei koskaan sattunut mitään ikävää
          häiriötä.
        </p>
        <p class="paragraph">
          Plymouthissa oleskelun lopulla kukaan tuskin enää pyysikään enempää, kuin
          että sai viettää iltansa »hoptidudelissa». Ja tämän nautinnonhalun
          tyydyttämiseksi vaihetettiin juutalaisten luona rahaksi niitä näitä vähemmin
          tarpeellisia arvoesineitä, joita oli tullut hankituksi parempina
          raha-aikoina. Juutalaiset näet täällä samoin kuin kaikkialla maailmassa
          tuntevat sääliä puutteessa olevia kohtaan. Sillä tavoin saadut käteiset
          rahat jaettiin aina veljellisesti kunkin venekunnan keskuudessa ja jokainen
          käytti rahat oman mielensä mukaan. Tällä tavoin alkoi kommunismi esiintyä
          meidän keskuudessamme.
        </p>
        <p class="paragraph">
          »Hoptidudelissa» kävi myös herrasnaisia, oikeita hienoja ladyjä. Kerran
          siellä käydessäni satuin saamaan paikan hienon naisen vieressä. Hän oli
          aivan nuori, vaaleaverinen ja erittäin kaunis, mutta käytökseltään jäykkä ja
          puheissaan järkähtämättömän varma, niin että hän näytti olevan melkoista
          vanhempi kuin hän todella olikaan.
        </p>
        <p class="paragraph">
          Minä kumarsin hänelle ennenkuin istahdin hänen viereensä, ja
          kohteliaisuuteeni hän vastasi ystävällisellä nyökkäyksellä. Keskustelua ei
          keskenämme syntynyt, mutta kun naapurini oli juonut tuoppinsa tyhjäksi,
          lykkäsi hän sen hymyillen minun puoleeni, tehden merkin että se oli tyhjä.
        </p>
        <p class="paragraph">
          Sellainen mahtaa olla tämän paikan tapa, arvelin, ja annoin sen täyttää
          jälleen. Mutta hiljaa huokasin asettaessani tuopin jälleen neitosen eteen,
          sillä tuopin täyttäminen maksoi viimeiset kolme penssiä, mitkä minulla oli.
          Ja sitten sain kiitoksen, että nyt oli niinkuin olla pitikin.
        </p>
        <p class="paragraph">
          Toverini tarttui käsikynkkääni lausuen: »No, vie sun tuppesi ja puukkosi,
          ystäväni, kylläpä sinä olet tuota tyttöä kohtaan kohtelias ja antelias — ja
          minä kun odotin saavani vielä tuopin olutta lisäksi. Nythän rahasi ovat
          lopussa — ja meidän täytyy jakaa keskenämme.»
        </p>
        <p class="paragraph">
          »Olkoonpa niin, mutta minähän kannoin uhrini kauneudelle ja paikkakunnan
          tavoille.»
        </p>
        <p class="paragraph">
          »No niin, hyvä on, sinä ansarikukka, mutta jos minä olisin istunut sinun
          paikallasi, niin olisimme nyt ryypänneet täytetyistä tuopeista.»
        </p>
        <p class="paragraph">
          Sillä välin kuin me säästäväisesti maistelimme viimeistä tilkkaamme,
          huomasin, että englantilaisen missin tuoppi taas alkoi tyhjentyä, ja silloin
          minä jollakin syyllä livistin matkaani penkiltä, jättäen viisaan ystäväni
          tehtäväksi suorittaa lopputilin.
        </p>
        <p class="paragraph">
          Taempana olevalta käytävältä katselin sitten mitä tämän jälkeen tapahtuisi.
          Eikä kauan kestänytkään, ennenkuin tuo kaunis neiti samanlaisella liikkeellä
          kuin äsken lykkäsi tuoppinsa toveriani kohti.
        </p>
        <p class="paragraph">
          Hän katsahti neitiä silmiin ymmärtävästi, heitti sitten kolme penssiä
          pöydälle ja lykkäsi ne tuopin mukana neidille.
        </p>
        <p class="paragraph">
          Mutta sitä hänen ei olisi pitänyt tehdä, sillä missi heitti niskaansa
          ylenkatseellisesti ja samalla näin jättiläiskokoisen miehen takana olevalta
          riviltä nousevan seisoalle ojentaen kätensä meidän pöytäämme kohden ja
          pyyhkäisevän rahat takaisin toverilleni sanoen:
        </p>
        <p class="paragraph">
          »Pitäkää itse rahanne, te härkäpaimen vai mikä lienettekään miehiänne, minä
          — jos suvaitsette — otan omalle osalleni palvella ladya.»
        </p>
        <p class="paragraph">
          Ja kun hän vastaukseksi sai neidiltä myöntävän päännoikkauksen, jätti hän
          nopeasti paikkansa ja tultuansa luokseni, kun jo seisoin penkin päässä,
          laski kätensä olkapäälleni, sysäsi minut varovasti sivulle ja lausui
          ystävällisesti silmää iskien: »Kiitos, gentlemanni, tarjouksestanne
          vaihettaa paikkaa minun kanssani. Minun pöytäni ääressä saa tuoppinne tänä
          iltana kuohua parasta portteria, mitä koskaan on vanhassa Englannissa
          valmistettu. Näettekös, minä olen vain itseoppinut mies, mutta minä en tahdo
          nähdä oltavan epäkohteliaita naisia kohtaan.»
        </p>
        <p class="paragraph">
          Minä arvasin, että hän tarkoitti toverini käytöstä. Näin sanottuaan hän
          ujostelematta tunki penkkirivin lävitse minun tyhjälle paikalleni, samalla
          lausuen toverilleni: »Tuo nuori herrasmies tuolla odottaa teitä.»
        </p>
        <p class="paragraph">
          Miehen äänessä lienee ollut jotain käskeväistä, sillä virkkamatta sanaakaan
          vastaukseksi tuli toverini luokseni, jonka jälkeen me noloina lähdimme heti
          matkoihimme.
        </p>
        <p class="paragraph">
          Muuta neuvoa meillä ei ollut kuin mennä rantaan venheemme luo odottamaan
          kumppaneitamme. Hyvä ystäväni Janne oli julmasti äkeissään, mutta minä en
          voinut muuta kuin laskea leikkiä siitä, että hän oli aivan suotta kuluttanut
          viimeiset kolme penssiänsä, ja miten nolosti tuo juttu päättyi.
        </p>
        <p class="paragraph">
          Kaikeksi onneksi olivat toverimme jo kokoontuneet veneen luo, niin että
          voimme viipymättä lähteä laivaan.
        </p>
        <p class="paragraph">
          Jouluaattona ystäväni Janne ja minä jouduimme soutumiehiksi perämiehellemme,
          joka lähetettiin maihin hankkimaan jotakin joulujuhlaa varten. Oli navakka
          tuuli jo laivasta lähtiessämme, mutta kun oli melkein myötäinen, niin se
          vain kiiruhti kulkuamme. Paluumatkalla sen sijaan myrsky viivytti meitä
          myöhään aamuyöhön. Tuuli oli niin raju, ettemme jaksaneet vastatuuleen
          soutaa edes ulos laivatokasta.
        </p>
        <p class="paragraph">
          Perämies lähti kaupunkiin ja antoi meille kaikille, paitsi kahdelle, luvan
          tehdä samoin, mutta hänellä ei ollut kylliksi rahaa jakaaksensa meille ja
          meidän taskumme olivat melkein tyhjät. Ikävintä oli, ettemme olleet
          ruoanpalaa päivällisen jälkeen syöneet, emmekä olleet ottaneet mukaan
          korppuakaan.
        </p>
        <p class="paragraph">
          Janne ja minä päätimme mennä yhdessä koettamaan onneamme. Minulla oli neljä
          penssiä taskussa, Jannella ei vähääkään; mutta me olimme pyhävaatteissa ja
          olihan siitä vähän lohdutusta. Ei ollut oikea aika hankkia ruokavaroja,
          sillä kaikki kauppapuodit olivat suljetut. Olimme kuljeskelleet sinne tänne
          ainakin tunnin verran ja olimme jo ihan toivottomat, kun viimein saavuimme
          pieneen leipurinpuotiin, jonka ovi oli vielä avoinna.
        </p>
        <p class="paragraph">
          Nyt piti mahdollisimman parhaalla tavalla käyttää rahansa. Mielestämme olisi
          kyllä hyvä, jos saisimme edes vähän vanhaa leipää. Ja me astuimme sisään.
        </p>
        <p class="paragraph">
          Vastaamme tuli nuori loistava tyttö. Molemmin puolin tervehdittiin mitä
          kohteliaimmin ja tyttö kysäsi ystävällisesti mitä halusimme.
        </p>
        <p class="paragraph">
          »Jotakin syötävää, arvoisa neiti», sanoin minä, »mutta jotakin
          halpahintaista, sillä meillä ei ole enempää rahaa kuin neljä penssiä. —
          Myrsky yllätti meidät, niin ettemme voineet palata laivaamme.»
        </p>
        <p class="paragraph">
          Tyttö rupesi minulle nauramaan sanoen: »Hyvät herrat, nythän on jouluaatto —
          ei nyt mitään myydä, nyt huvitellaan.»
        </p>
        <p class="paragraph">
          Janne oli hyvin laiha. Minä osoitin häntä sanoen: »Luuletteko, että tekee
          mieli huvittelemaan, kun on niin nälkiintynyt kuin tämä?»
        </p>
        <p class="paragraph">
          Tyttö pyrskähti raikuvaan nauruun ja syöksyi oven kautta sisempään
          huoneeseen. Mutta hän palasi heti seurassaan toinen vähän vanhempi, myöskin
          sangen sievä tyttö. Hänelle minä puhuin toistamiseen asiamme vähän
          tarkemmin, teroittaen hänen huomiotaan tukalaan asemaan, johon olimme
          joutuneet myrskyn tähden.
        </p>
        <p class="paragraph">
          Kun tytöt kuiskaten olivat jonkun minuutin keskustelleet keskenänsä, niin he
          ilmeisesti hyväntahtoisina kehoittivat meitä hiukan odottamaan ja
          vetäytyivät taas sisähuoneeseen. Hetkisen kuluttua he jälleen tulivat
          puotiin ja vanhempi tyttö virkkoi: »Meidän vanhempamme käskivät meitä
          kutsumaan teidät joulujuhlaamme, tahdotteko astua sisään?»
        </p>
        <p class="paragraph">
          Iloisesti yllätettyinä astuimme avoimesta ovesta kauniiseen valoisaan
          huoneeseen, jonka perällä alkovikomerossa katetun pöydän ääressä istui
          rouva, vanhempi herra ja noin 13—14 vuotias tyttö.
        </p>
        <p class="paragraph">
          Astuessamme sisään nousivat kaikki seisoalle lausuen: »Iloista joulua!» ja
          sitten saimme sydämellisen kutsun käydä ottamaan osaa ateriaan heidän
          kanssansa.
        </p>
        <p class="paragraph">
          Kun olimme esittäneet itsemme ja saaneet tietää, että tytöt olivat talon
          tyttäriä, istuimme talonväen hyvin varustetun pöydän ääreen.
        </p>
        <p class="paragraph">
          Hyvä ruoka ja oivallinen portteri-juoma vaikuttivat, että mieliala tuli
          hilpeäksi ja iloiseksi. Sen vuoksi oli itsestään selvää ja luonnollista,
          että me nuoret aterian jälkeen kulutimme aikamme laulaen ja leikkien. Ja kun
          vähän myöhemmin tuli lisää nuorisoa naapuristostakin, mukanansa harmonikka,
          niin pantiin toimeen oikein tanssiaiset. Meidän tanssimme eivät alussa
          oikein sopineet yhteen toisten kanssa, mutta Jannen soittaessa tarkasti
          tahtia noudattaen selvisivät pian kaikille polkka-askeleet.
        </p>
        <p class="paragraph">
          Seuraleikeistä muistuu mieleeni yksi; meidät ajettiin kaikki, paitsi yhtä
          paria, toiseen huoneeseen. Kun jonkun ajan kuluttua saimme kutsun tulla
          takaisin, niin oli kattolamppu otettu pois ja sen sijaan riippui katosta
          pienen näreen näköinen pensas.
        </p>
        <p class="paragraph">
          Ken huoneen läpi kulkiessaan sattui joutumaan pensaan alle, hänet
          piiritettiin heti ja häntä suudeltiin suulle. Jos hän oli poika, tulivat
          tytöt suutelemaan; jos hän oli tyttö, niin pojat suutelivat. Mutta jos joku
          vältti joutumasta pensaan alle, niin hänet survaistiin siihen. Koko
          elinaikanani en ollut sitä ennen suudellut enkä saanut niin paljon suukkosia
          sieviltä tytöiltä, mutta hauskaa se vain oli.
        </p>
        <p class="paragraph">
          Jäähyväiset olivat erittäin sydämelliset, oikein hellät. Me pusersimme
          toistemme käsiä yhä uudelleen ja todellisella kaipauksella erosimme tuosta
          rakastettavasta perheestä.
        </p>
        <p class="paragraph">
          Kun tulimme laivatokkaan, emme ollenkaan nähneet venettämme. Pestinuora
          kyllä oli paikoillaan ja kireällä kuin viulunkieli, mutta vene ei kellunut
          veden pinnalla niinkuin muut veneet. Tarkemmin tutkittuamme löysimme sen
          ihmeeksemme riippuvassa asennossa melkein pystyssä laivasillan muurin
          kupeella. Näin oli käynyt, kun veneemme nousuveden aikana oli kiinnitetty
          kireään köyteen, ja kun vesi pakoveden aikana laski 22 tai 23 jalkaa, niin
          vene jäi riippumaan ilmaan.
        </p>
        <p class="paragraph">
          Vahtimiehiä ei näkynyt, mikä meitä kummastutti, sillä sitä ennen ei ollut
          koskaan sattunut, että vahti olisi poistunut paikaltansa. Me emme keksineet
          mitään neuvoa. Viimein päätimme käydä kutsumassa avuksemme
          poliisikonstaapelin, jonka olimme nähneet marssivan vähän matkan päässä. Hän
          olikin niin ystävällinen, että tuli avuksemme. Vähän aikaa tirkisteltyään
          pimeään syvyyteen hän virkkoi: »Niin, ei tässä muu neuvo auta kuin että
          laskemme veneen alas, taikka annamme sen riippua kunnes vuorovesi jälleen
          kohoaa. Mutta miten käy airojen ja muiden kapineiden — sitä en tiedä. Vesi
          laskee vielä jonkun aikaa.»
        </p>
        <p class="paragraph">
          Lyhyen neuvottelun jälkeen päätimme laskea veneen alas, vaikka se
          mielestämme näyttikin vaaralliselta.
        </p>
        <p class="paragraph">
          Konstaapelin avulla aloimme varovasti laskea pestiköyttä vähän pitemmälle,
          mutta äkkiä kuulimme alhaalta vihlovia hätähuutoja: »auttakaa, me hukumme!»
        </p>
        <p class="paragraph">
          Me tunsimme äänet ja ällistyimme, mutta emme voineet muuta tehdä kuin jatkaa
          niin kuin olimme alkaneet. Pian vene, Jumalan kiitos, oli oikeassa
          asennossa, vaikka se olikin vettä puolillansa. Sitten kävi selville, että
          kaksi meidän pojistamme oli kääriytyneinä omiin ja meidän sadetakkeihimme jo
          illalla laskeutunut nukkumaan veneen perän pohjalle ja unissansa he
          vähitellen olivat mukautuneet veneen muuttuneeseen asentoon, huomaamatta
          mitään, ennenkuin vesi syöksyi veneeseen pestiköyttä hellitettäessä. Täytyy
          tosiaan olla nuori merimies voidaksensa nukkua niin sikeästi. Kaikeksi
          onneksi ei tapahtunut mitään vahinkoa, kun airotkin olivat tallella. Veneen
          kuljettaminen portaiden luo ja veden ammentaminen siitä oli vähäpätöinen
          tehtävä, ja vähän ajan kuluttua oli koko tapaus hauska muisto vain. Mutta
          kauan kesti ennenkuin ketkään muut kuin asianomaiset saivat asiasta tietää.
        </p>
        <p class="paragraph">
          Vähitellen kokoontuivat kaikki veneeseen, mutta vasta päivän valjettua
          onnistui meidän tavattoman rasittavan soutamisen jälkeen päästä laivaamme.
          Jouluaatto laivalla oli vietetty oikein jymykemuilla, joista jäljet vielä
          olivat näkyvissä meidän laivaan tullessamme.
        </p>
        <p class="paragraph">
          Kuta pitemälle aika kului, sitä ikävämmäksi muuttui olo Plymouthissa, vaikka
          me harjoittelimme laulua ja musiikkia ja koetimme kuluttaa aikaa
          korttipelillä ja muilla huvitteluilla.
        </p>
        <p class="paragraph">
          Olimme eristetyt maailmasta, vaikka olimme keskellä vilkasta elämää.
        </p>
        <p class="paragraph">
          Kotimaasta tullut posti toi hyvin vähän tietoja. Suomesta tulleita
          sanomalehtiä emme ollenkaan saaneet ja siitä englantilaisesta
          sanomalehdestä, joka sattui meidän käsiimme, ei saanut tietää mitään muuta
          kuin kaupasta ja merenkulusta, joista aineista hyvin vähän välitimme,
          lukuunottamatta niitä monia hirvittäviä haaksirikkoja, joita tapahtui joka
          päivä meidän likeisimmässä läheisyydessämme Englannin kanavassa.
        </p>
        <p class="paragraph">
          Meidän hauskuuttamme ei myöskään lisännyt alinomainen loppumaton tihkusade
          ja ankkuripaikkamme epävarmuus.
        </p>
        <p class="paragraph">
          Satamaa tosin suojelee rajulta aallokolta suunnattoman suuri aallonmurtaja,
          jota sanotaan rakennustaidon ihmetyöksi, mutta myrskyt ja tavattoman suuri
          ero nousu- ja pakoveden välillä tekivät sataman kylläkin vaaralliseksi.
        </p>
        <p class="paragraph">
          Kerran olimme joutua maalle kiskotuiksi yhdessä erään portugalilaisen
          parkkilaivan kanssa, jonka ankkurikettinki oli sotkeutunut, ja joka kulki
          tuuliajolla meidän päällemme. Suurella vaivalla meidän kuitenkin onnistui
          irroittaa laivamme sen taklauksesta ja jätimme sen yksinänsä jatkamaan
          matkaansa perikatoa kohden. Viime tingassa sen kuitenkin pelasti avuksi
          tullut hinaajalaiva.
        </p>
        <p class="paragraph">
          Vähän ajan kuluttua näkyi toinen laiva tulevan purjehtien satamaan nopeata
          vauhtia. Arvatenkaan sillä ei ollut luotsia ohjaamassa, sillä se laiminlöi
          ajoissa kääntää vastatuuleen ja laski sen sijaan täyttä vauhtia salakarille,
          sillä seurauksella että laivan riki meni yli laidan ja laiva upposi muutaman
          minuutin kuluessa. Eräs pelastusvene kuitenkin sai miehistöstä joka ainoan
          pelastetuksi. Samana päivänä kaksi nelimastoista laivaa iltapuolella
          törmäsivät yhteen, toinen lastattuna kivihiilillä, toinen sokerilastissa.
          Pimeän tähden emme kuitenkaan joutuneet näkemään onnettomuutta. Kumpikin
          laiva teki täydellisen haaksirikon.
        </p>
        <p class="paragraph">
          Meidän laivallamme vallitsi kova levottomuus kaiken yötä. »Imperator»
          keikkui aallokossa ja tempoi ankkurikettinkejä niin että ryski, sillä välin
          kuin vaahtopäät laineet kuohuivat ympärillä ja myrskytuuli vinkui kamalasti
          köysissä ja taklauksessa. Mutta kumma kyllä — laivamme kesti. Ulkona
          kanaalissa kuului myrskyn hävitys olleen kauhistuttava. Kerrottiin, että
          yksistään Plymouthin edustalla oli 13 laivaa mennyt murskaksi rantakallioita
          vastaan.
        </p>
        <p class="paragraph">
          Olimme jo sivuuttaneet uuden vuoden kappaleen aikaa sitten; lukijaa ei
          mahtane kummastuttaa, että me kaikesta halusta toivoimme saavamme jatkaa
          matkaa. Kaupunkiin ei enää tehnyt mieli mennä, sillä Matti asui vakinaisesti
          joka miehen kukkarossa ja kirstussakin. Mutta kaupungissa käyminen
          vuorollaan soutumiehenä jollakin asialla tuli kuitenkin pakolliseksi ja
          minunkin täytyi vielä kerran soutajana tehdä tämä matka toisen perämiehen,
          luutnantti Höökin kanssa, kun tämä lähetettiin ruokavaroja ostamaan.
        </p>
        <p class="paragraph">
          Menomatkalla en voinut olla marisematta köyhyyttämme. Tämä marina ei
          miellyttänyt turkkuri Tennbergiä, joka mielestänsä oli jo kylliksi kuullut
          valitusvirsiä.
        </p>
        <p class="paragraph">
          »Se on oikein sanottu», virkkoi entinen apteekin oppilas Grönberg,
          »puhukaamme pikemmin jostakin hauskemmasta, esim. sinun kultakellostasi.
          Eikös sinunkin mielestäsi olisi koko lailla järjellisempää, että se kiusan
          kappale vaihdettaisiin? Epävarmalla käynnillänsä se vain aikaansaa häiriöitä
          laivassa; mutta kun se vaihdettaisiin hyvän kurssin mukaan käypään
          englantilaiseen rahaan, niin olisi elämä vallan toista! Kun rahasumma
          jaettaisiin jotenkin tasan meidän kesken, niin voisimme viettää hauskan
          illan. Mietippä asiaa, toveri! Sinusta tällä kertaa riippuu kaikki tyyni.»
        </p>
        <p class="paragraph">
          Tennberg ei vastannut mitään; hän vain souti ja tempoi airoansa entistä
          lujemmin.
        </p>
        <p class="paragraph">
          Näimme, että ristiriitaiset ajatukset taistelivat hänen mielessänsä. Viimein
          hänen aironsa seisahtui, ja hän lausui epäröiden: »Kävisihän tuokin päinsä,
          mutta se kello on muistoksi saatu hyvältä ystävältä. Kuulustellaanpa ensin,
          paljonko juutalainen siitä tarjoaa.»
        </p>
        <p class="paragraph">
          »Niin oikein, Tennberg», riemuitsimme me toiset, »kyselkäämme ja
          vastaanottakaamme mitä juutalainen tarjoaa.»
        </p>
        <p class="paragraph">
          »Hurraa! — Eläköön Tennberg ja hänen oivallinen ystävänsä.»
        </p>
        <p class="paragraph">
          Ja käsivarsiin ilmestyi voimia ja jäntevyyttä. Meitä ei enää tuuli ajellut,
          vaan me kiidätimme venettä tuulen edelle.
        </p>
        <p class="paragraph">
          Maihin noustua sain Höökiltä rahaa sekä kehoituksen hankkia leipää ja tuoda
          se veneeseen ennen kello yhtätoista, jolloin meidän piti palata laivaan.
          Yksi mies vain jäi vahdiksi veneen luo. Höök lähti omille matkoillensa, ja
          me muut menimme pitkän Aaprahamim luokse. Minä, joka yksin olin jonkun
          verran perehtynyt englanninkieleen, hieroskelin kauppaa juutalaisen kanssa,
          toiset kokivat puhua järkeä Tennbergille, jota raatelivat
          velvollisuudentunteet ystävän muistoa kohtaan ja veljesrakkaus tovereita
          kohtaan.
        </p>
        <p class="paragraph">
          Juutalaisen kanssa tingittiin tinkimistään ihan loppumatta. Aapraham
          vakuutti kunniasanalla, ettei hän voinut kellosta antaa enempää kuin 28
          shillinkiä, mutta Tennberg ei tahtonut niin vähästä luovuttaa
          muistokapinettansa.
        </p>
        <p class="paragraph">
          Harmistuneina kumpaisellekin kaupantekijälle, myyjälle ja ostajalle, me
          olimme jo neljä kertaa poistuneet puodista ja seisoimme kadulla kädet
          housuntaskuissa ja takinkaulukset pystyyn käännettyinä. Puutarhuri Herman
          König kääntelihe jonkun aikaa levottomana kantapäällänsä, mutta viimein hän
          päättävästi polki maata ja sanoi:
        </p>
        <p class="paragraph">
          »Järkevämmin teemme, jos menemme laivatokkaan kylpemään, kuin että tässä
          tihkusateessa liotamme itseämme Tennbergin kitsauden takia — sillä kitsautta
          se on eikä muuta!»
        </p>
        <p class="paragraph">
          Tämä jo oli enemmän kuin Tennberg jaksoi kärsiä. Hän otti kellon taskustaan
          ja ojensi sen minulle sanoen: »Mene nyt ja ota siitä mitä saat! En minä
          tahdo, että minua pidetään minään Nauku-Maijan poikana.»
        </p>
        <p class="paragraph">
          Tuossa tuokiossa minä taas olin Aaprahamin luona. Hän tervehti
          ystävällisesti huomauttaen, että taas sataa tihuutti kovasti tuolla ulkona.
        </p>
        <p class="paragraph">
          »Vähät siitä, ei merimies sellaisesta välitä», vastasin, »mutta minä tahdoin
          vielä puhua kanssanne sanasen tästä kellosta. Antakaa minulle 35 shillinkiä
          siitä, jos tahdotte olla vähänkään inhimillinen, taikka antakaa ainakin 30.
          — Tuossa on kello.»
        </p>
        <p class="paragraph">
          Pitkä Aaprahain otti kauniin kellon syvästi huokaillen; tarkasti sitä
          huolellisesti suurennuslasilla, väliin miettivästi ravistaen päätänsä ja
          ojensi sitten kellon rouvallensa sanoen:
        </p>
        <p class="paragraph">
          »Olkoon nyt sinun vallassasi, rakas Raakel, määrätä, maksanko minä siitä 30
          shillinkiä, mutta tappio siitä tulee, iso tappio.»
        </p>
        <p class="paragraph">
          »Niin, mutta auttaaksesi, Aapraham, tuota gentlemannia», vastasi rouva
          rukoilevin äänin, ja suojelevasti vilkaisten minuun, »voithan sen kuitenkin
          antaa.»
        </p>
        <p class="paragraph">
          Enempää ei Aapraham voinut puolustaa omaa etuansa. Hän huokasi syvään ja
          maksoi rahat.
        </p>
        <p class="paragraph">
          »Tässä on kyllä 20 shillinkiä liian vähän», sanoin kahmaistessani rahat
          kouraani. Sitten kumarrus tuolle arvoisalle pariskunnalle ja astuin ulos.
        </p>
        <p class="paragraph">
          Tennberg näytti lopultakin tyytyväiseltä. Eipä hän ollut odottanutkaan
          enempää kuin 28 shillinkiä.
        </p>
        <p class="paragraph">
          Nyt oli tultu saaliin jakoon.
        </p>
        <p class="paragraph">
          »Tämän punnan rahan minä pidän muistona kellon asemesta» virkkoi Tennberg.
          »Ylijäämä saa mennä.»
        </p>
        <p class="paragraph">
          Minulle hän antoi 2 shillinkiä, toiset saivat yhden shillingin kukin ja
          lopun rahoista hän piti itse. Ei kukaan tehnyt muistutusta jakoa vastaan.
          Olihan se kyllä hyvin tehty. Ainoastaan puutarhuri arveli, että koska
          ehdotus kellon myymisestä oli tehty meidän puoleltamme, niin Tennbergin
          olisi pitänyt kustantaa tuopillinen harjakaisina hyvän kaupan
          päättäjäisiksi.
        </p>
        <p class="paragraph">
          Se tuopillinen juotiin lähimmässä olutanniskelussa ja sitten erottiin. Minä
          menin »hoptidudeliin», toiset mihin kunkin mieli teki.
        </p>
        <p class="paragraph">
          Kun tulin saliin, niin kenen näinkään jollen samaa jättiläistä kuin viime
          kerralla. Me vilkaisimme toisiimme, hän tunsi minut heti ja huudahti: »By
          Jovy, ettekö ole sama nuori gentlemanni kuin viime kerrallakin! Ilahduttaa
          nähdä teidät taas! Tulkaa istumaan tänne — tehkää hyvin.»
        </p>
        <p class="paragraph">
          »No, miksipä ei», tuumin minä ja astuin esiin.
        </p>
        <p class="paragraph">
          Ravistimme toistemme käsiä esittäen itsemme toisillemme ja minä istahdin Mr.
          Hunterin viereen. Mies oli varsin avomielinen ja puhelias. Pian olin oppinut
          tuntemaan hänen elämäkertansa pääpiirteet. Syntyisin englantilaisena oli hän
          nyt Amerikan kansalainen ja oli parikymmentä vuotta tonkinut Kalifornian
          kultakaivoksissa. Nyt hän oli palannut kotimaahan joksikin aikaa vähän
          lystiä pitämään.
        </p>
        <p class="paragraph">
          »Mutta kuulkaas», keskeytti hän äkkiä puheensa, »lähtekäämme parempaan
          paikkaan, ravintolaan, saadaksemme jotakin syötävää.» Minä kiitin ja me
          lähdimme. Ja pian me istuimme syöden parasta, mitä ravintolassa oli
          saatavana.
        </p>
        <p class="paragraph">
          Syötyämme me hänen ehdotuksestaan menimme biljardihuoneeseen pelataksemme
          siellä pelin. Huoneessa ei ollut ketään. Aavistamatta mitään pahaa otimme
          kumpikin biljardin pöydällä olevan sauvan ja asetimme pallot paikoilleen.
        </p>
        <p class="paragraph">
          Minun vuoroni oli ensin. Juuri kun kumarruin palloa sysäämään, näin kaksi
          herraa kiiruhtaen tulevan huoneeseen ja toinen heistä huusi: »Malttakaa,
          meidän pelimme on kesken!»
        </p>
        <p class="paragraph">
          Siitä väliä pitämättä minä tein sysäyksen, mutta samalla temmattiin sauva
          kädestäni, ja minä sain nyrkiniskun olkapäähäni, niin että menin maahan
          kellelleni. Seuraavassa silmänräpäyksessä olin jo jaloillani valmiina
          maksamaan iskusta samalla mitalla, suuttumuksesta tulipunaisena.
        </p>
        <p class="paragraph">
          Vastustajani oli punatukkainen, kyttyräselkäinen, mutta leveäharteinen mies,
          jolla oli nyrkit kuin naurisräätikät, ja hän seisoi jo nyrkkeilyasennossa.
        </p>
        <p class="paragraph">
          Minä mietin sekunnin ajan, miten oikein hyökkäisin hänen kimppuunsa, sillä
          hän näytti vaaralliselta ja minä aavistin, että joutuisin tappiolle. Mutta
          sillä kertaa näin biljardipallon lentävän hänen silmäänsä, ja mies kaatui
          lattiaan niin että jysähti.
        </p>
        <p class="paragraph">
          »Kas se oli hyvin osattu», kuulin Hunterin samalla huudahtavan. »Tuo
          punainen piru olisi varmaan iskenyt mäsäksi teidän nenänne ja hampaanne,
          jollen minä olisi tullut väliin.»
        </p>
        <p class="paragraph">
          Minä nyökkäsin hyväksyen ja katsoin kaatunutta. Hän oli maassa tiedotonna ja
          verta juoksi hänen nenästään ja suustaan. Hunter ja se toinenkin herra
          tulivat miestä tarkastelemaan. Kumpikin oli samaa mieltä, ettei tässä ollut
          hengenvaaraa.
        </p>
        <p class="paragraph">
          »Oliko hän teidän ystävänne?» kysyi Hunter vieraalta.
        </p>
        <p class="paragraph">
          »Ei», vastasi tämä, »minä näin hänet vasta ensi kerran ja vastenmielisesti
          minä suostuin pelaamaan hänen kanssansa. Mutta peli oli tuskin alkanut, kun
          hänen ehdotuksestaan panimme pelisauvat pois mennäksemme tarjoiluhuoneeseen
          vähän tupakoimaan, — sillä välin te tulitte sisään.»
        </p>
        <p class="paragraph">
          »No niin», arveli Hunter, »sittenpä minä arvelen, että tekisitte minulle
          mieliksi, jos rientäisitte täältä pois ennenkuin jälkilaskut suoritetaan.»
        </p>
        <p class="paragraph">
          Meidän piti juuri lähteä huoneesta, kun viinuri tuli sisään. Hän hämmästyi
          nähdessään kaatuneen miehen makaavan maassa verissään ja yritti nostaa
          melua, mutta Hunter pidätti hänet ja pisti pari puntaa hänen kouraansa
          sanoen: »Ei hänellä mitään vaaraa ole; tämän nuoren pojan onnistui antaa
          hänelle isku silmään, samalla kun tuo punainen roisto oli lähettämäisillään
          hänet Tuonelan tuville. Lähtekäämme nyt panematta toimeen mitään ikäviä
          rettelöitä.»
        </p>
        <p class="paragraph">
          Viinuri tuli ystävällisemmäksi ja kun hänkin oli tarkastellut makaavaa
          heittiötä ja huomannut tämän olevan jo toipumassa, antoi hän merkin, että jo
          voisimme poistua ja sen teimmekin niin nopeasti kuin suinkin.
        </p>
        <p class="paragraph">
          Päästyämme rappusille pisti Hunter jotakin minun takkini taskuun, kuiskaten:
          »Muutamia sikareja vain — pitäkää huolta itsestänne — minusta on parasta
          että luikitte tiehenne — hän oli huonon näköinen.»
        </p>
        <p class="paragraph">
          Vielä kerran kädenpuristus, sitten muutama askel raskaaseen pimeään sumuun,
          ja sen jälkeen emme enää nähneet toisiamme.
        </p>
        <p class="paragraph">
          Hetkisen astuskelin levottomana eteenpäin tietämättä mihin tulisin, mutta
          kun ympärilläni kaikki oli hiljaista, niin minäkin rauhoituin ja käänsin
          kurssini tuulen mukaan laivatokkaa kohti. En kauan viipynytkään ennenkuin
          olin oikealla tolalla, ja silloin rupesin katselemaan, mistä saisin ostaa
          leipää. Mutta sen pahempi, oli nyt jo liian myöhä. Kaikki ovet olivat
          suljetut. Minulla ei ollut muuta neuvoa kuin kääntyä veneemme luo.
        </p>
        <p class="paragraph">
          Eräässä porttiholvissa kuitenkin seisahduin sytyttääkseni sen suojassa yhden
          niistä sikareista, jotka Hunter oli minulle antanut. Pistin käden taskuuni
          ja löysin taskustani paitsi muutamia sikareja myöskin rahan. Ihmetellen,
          mitä tämä merkitsi, astuin tarkastellakseni rahaa avoimille hyvin
          valaistuille portaille pihan puolella. Ilokseni näin, että raha oli punnan
          kultakolikko. Tietysti Mr. Hunter oli pistänyt rahan sikarien keralla
          taskuuni. Olipa kuinka hyvänsä, nyt minä olin rikkain mies koko
          »Imperatorin» miehistöstä ja panin rahan hoikkaan kukkarooni päättäen
          säilyttää sen siellä seuraavaan satamaan asti.
        </p>
        <p class="paragraph">
          Näissä mietteissäni olin juuri palaamaisillani, kun taivaansiniseen
          tanssipukuun puettu nuori tyttö hyökkäsi portaita alas ja oli
          juoksemaisillaan minut kumoon.
        </p>
        <p class="paragraph">
          Hämmästyneenä yhteentörmäyksestä hän huusi: »Mitä te tahdotte?»
        </p>
        <p class="paragraph">
          »Ei minulla ole mitään pahoja aikeita, arvoisa neiti», vastasin
          rauhoittaakseni häntä; »minä olen täällä vieras ja tahdoin kuulustella,
          missä täällä olisi leipurin puoti ostaakseni leipää.»
        </p>
        <p class="paragraph">
          »No, mutta hyvä herra», vastasi tyttö, »puodit ovat jo kauan sitten
          suljetut. Kenties minä kuitenkin voisin teitä auttaa, jos vähän odotatte.»
          Sillä välin syöksi rappusia alas vielä neljä samalla tavoin puettua sievää
          pikkutyttöä. He seisahtuivat kaikki ja uteliaina he yhtyivät puheeseen.
          Kuultuansa missä pulassa minä olin, he päättivät yksimielisesti minua
          auttaa.
        </p>
        <p class="paragraph">
          Iloinen veitikka heidän joukossansa, jota toiset sanoivat Saaraksi, ja eräs
          toinen tyttö tarttuivat minun käsivarsiini, ja sitten mentiin hurjaa vauhtia
          alas rappusia ja ulos pimeään sumuun monimutkaisia kujia pitkin. Me kolme
          olimme kuin hevoset lasten leikkiessä ja toiset kolme pitivät kiinni
          vaatteiden liepeistä ja ajoivat.
        </p>
        <p class="paragraph">
          Tempauksesta seisattuivat hevoset viimein, kun olimme tulleet perille.
          Edessämme oli rautainen ovi. Tätä ovea nyt tytöt rupesivat jymistämään
          nyrkeillään ja potkimalla, kunnes se hyvän ajan kuluttua avattiin ja äreä
          miehenääni kysyi: »Mitä roistoväkeä te olette, jotka häiritsette ihmisten
          yörauhaa?»
        </p>
        <p class="paragraph">
          »Me olemme pelkkiä hienoja neitejä, ja yksi herrasmies, joka haluaa ostaa
          leipää», vastasi Saara. Mies ensin nurisi vastaan, mutta viimein hän antoi
          perään, kun yhteisesti pyytelimme, ja sitten hän raolle avatusta ovesta
          pisti ulos kätensä sanoen: »antakaa tänne kolikkonne!» Minä kiiruhdin
          antamaan hänen kouraansa hopearahani.
        </p>
        <p class="paragraph">
          »Hyvä on», virkkoi hän silloin ja avasi oven, »te voitte astua sisään.»
        </p>
        <p class="paragraph">
          Tytöille lausuin kiitokset ja astuin sisään ovesta, joka kumeasti jymähtäen
          suljettiin.
        </p>
        <p class="paragraph">
          »Seuratkaa minua», virkkoi mies lyhyesti, »ja pitäkää vaari portaiden
          askelista, ettette taita niskaanne.»
        </p>
        <p class="paragraph">
          Varoitus ei ollutkaan suotta, sillä nyt käytiin pilkko pimeässä alaspäin
          epätasaisia portaita ja huonosti kivillä laskettua permantoa myöten.
          Lieneekö tie ollut niin pitkä vai tuntuiko se pitkältä pimeän ja
          hankaluuksien vuoksi, minusta ei ainakaan tuntunut tielle loppua tulevankaan
          ja minä rupesin epäilemään joutuvani ansaan. Silloin alkoi käytävään näkyä
          heikko, punertava, lepattava valaistus, joka tuli viereisen huoneen isoista
          leipomauuneista, joita siellä oli koko rivi.
        </p>
        <p class="paragraph">
          Seuraajani kehoituksesta minulle annettiin kokonainen kantamus pitkiä
          leipiä, jotka olivat vastikään leivottuja. Niistä kuitenkin mies otti itse
          yhden ymmärtäväisesti nyökäten päätä ja sanoen: »Tämä on minulle —
          ymmärrättehän — menkäämme.»
        </p>
        <p class="paragraph">
          Ja sen enempää pitämättä lukua minun kiitoksestani hän astuskeli
          matkoihinsa.
        </p>
        <p class="paragraph">
          Muutaman minuutin kuluttua ovi taas narisi saranoillansa, ja minut
          laskettiin sen kautta menemään ulos. Mies sanoi minulle: »Hyvää yötä.»
        </p>
        <p class="paragraph">
          Tuskin olin päässyt kadulle, kun äskeiset hyvät keijukaiseni ympäröivät
          minut jälleen.
        </p>
        <p class="paragraph">
          »No, mutta hyvät neitoset», sanoin, »johan te hankitte itsellenne
          kuolemantaudin, kun minun takiani tulette ulos noin ohuissa puvuissanne.»
        </p>
        <p class="paragraph">
          »Eipä suinkaan», vastasi Saara tarttuen käsivarteeni. »Me Englannin tyttäret
          emme ole mitään sokerileivoksia, jotta sulaisimme vähäisestä tihkusateesta —
          täytyyhän meidän näyttää teille paluumatkakin.»
        </p>
        <p class="paragraph">
          Olimme kulkeneet muutamia askelia, kun neitoseni nykäisi minua hihasta ja
          kysyi nauraa hihittäen: »Osaatteko tanssia?»
        </p>
        <p class="paragraph">
          »Totta kaiketi,» vastasin uljaasti toivoen, että minut kutsuttaisiin
          tanssiaisiin.
        </p>
        <p class="paragraph">
          »Voi herrajesta sentään», riemuitsi Saara, »te osaatte tanssia, niinpä
          pyörikäämme sitten vähän!» Ja samalla hän tarttui käsivarsiini ja alkoi
          kieputtaa minua ympäri.
        </p>
        <p class="paragraph">
          Minä ponnistelin vastaan ja pyysin saada toiste näyttää taitoani, mutta
          minun vastustamiseni teki asian vain pahemmaksi, sillä kaikuvasti nauraen ja
          huutaen: »Tanssittakaa meitä» tarttui koko lauma takkini liepeisiin ja
          käsivarsiini ja alkoi hyppien raahata minua eteenpäin samalla hyräellen
          jotakin tanssin säveltä.
        </p>
        <p class="paragraph">
          Olin mielestäni joutunut aika hullunkuriseen asemaan, mutta kun en hyvällä
          voinut pelastaa arvoani, niin aloin astella järjestäen askeleeni tahdin
          mukaan niin sirosti kuin sopusointu vaati ja tilanne myöten antoi.
        </p>
        <p class="paragraph">
          Poliisikonstaapelin lähestyminen teki pian lopun meidän hullunkurisesta
          hyppelemisestämme, mutta hän ei ollut kulkenut kauaksikaan, kun jo Saara
          neito, oikealla sivullani kujeileva tyttö, alkoi toisen leikin seuraavalla
          puheella:
        </p>
        <p class="paragraph">
          »Te olette oikein tanssimestari.»
        </p>
        <p class="paragraph">
          »Kyllä kai minä olisin vielä parempi tanssija jos olisin teiltä oppinut.»
        </p>
        <p class="paragraph">
          Kaikki tytöt yhteen ääneen: »Niin, niin, sitten olisitte vielä huonompi.»
        </p>
        <p class="paragraph">
          »Kuinka vanha olette?»
        </p>
        <p class="paragraph">
          »Kaksikymmentä vuotta.»
        </p>
        <p class="paragraph">
          »Kaksikymmentä vuotta! Voi poika parkaa, joka nyt jo on poissa äitinsä
          luota.»
        </p>
        <p class="paragraph">
          »Varmaankin olette hyvin kiltti? Antakaa kun katselen teitä tässä lyhdyn
          valossa!»
        </p>
        <p class="paragraph">
          Ja samalla hän tarttui poskiini, käänsi kasvoni puoleensa, katseli minua
          veitikkamaisesti hymyillen ja sanoi:
        </p>
        <p class="paragraph">
          »Niin, te olette tosiaan kiltti poika, ja kaunis te myös olette! Tuollaiset
          siniset silmät ja noin pienet hienot viikset! — Mitähän sanoisitte, jos
          suutelisin teitä?»
        </p>
        <p class="paragraph">
          »No, mutta Saara», keskeytti vasemmalla sivullani käsikynkässä kiinni pysyvä
          neitonen, joka nykäisi minua sivulle päin, »älähän toki ole tyhmä! Sinähän
          saat hänet itkemään, ja sitten hän kotiin päästyänsä kertoo mammallensa,
          miten pahoja englantilaiset tytöt ovat hänelle olleet.»
        </p>
        <p class="paragraph">
          »Kuules poika», sanoi Saara painaen minun suuni kiinni, »aiotko tehdä
          niinkuin Nancy sanoo?»
        </p>
        <p class="paragraph">
          »En, mutta minä puren sinua», vastasin ja koetin päästä vapaaksi. Mutta
          turhaan, sillä Saara tarttui voimakkaasti toisella kädellään pääni ympäri ja
          toisella leukaani ja suuteli sitten ensin monta monituista kertaa yhteen
          menoon, sitten hitaammin ja vielä hitaammin sanoen välillä: »Pure, pure,
          pureppas! Tahdotko nyt purra minua?»
        </p>
        <p class="paragraph">
          »Minä söisin sinut suuhuni, jos olisin vapaa», sain viimein sanotuksi.
        </p>
        <p class="paragraph">
          »Kuulkaa tytöt, kuulkaa», huudahti Saara, »hän haluaa syödä minut suuhunsa!
          Tulkaa, suudelkaamme kuoliaaksi se ihmissyöjä.»
        </p>
        <p class="paragraph">
          »Niin oikein», kuului tyttöjen joukosta, »suudelkaamme ihmissyöjä
          kuoliaaksi!»
        </p>
        <p class="paragraph">
          Ja niinkuin kärpäset siirappiastian kimpussa he painelivat pikku suukkonsa
          minun leveille leuoilleni suudellen minua niin kauan, että minun viimein
          täytyi anoa armoa.
        </p>
        <p class="paragraph">
          Voi sentään näitä leipiä! Kuinka määrättömän paljon pilantekoa ja ivaa olin
          saanut kärsiä niiden tähden! Ja nyt ne vielä lisäksi polttivat, kun ne
          leikin aikana oli painettu käsivarsiani ja rintaani vastaan, niin että minun
          olisi varmaan täytynyt viskata ne kadulle, jolleivät tytöt olisi rientäneet
          kantamusta jakamaan.
        </p>
        <p class="paragraph">
          Kun Saarakin oli ottanut osansa kantaakseen, kysyi hän: »Kas niin, kuinka
          nyt voitte?»
        </p>
        <p class="paragraph">
          »Kiitos kysymästä», vastasin kiertäessäni viiksen alkujani, »kyllä minä jo
          toimeen tulen.»
        </p>
        <p class="paragraph">
          »Mutta entä, jos nyt juoksemme matkaamme ja viemme teidän leipänne? Kas
          näin. Ottakaa kiinni!»
        </p>
        <p class="paragraph">
          »Ottakaa kiinni! Ottakaa kiinni!» kuului joka puolelta ja tytöt hajosivat
          joka puolelle kuin akanat tuuleen.
        </p>
        <p class="paragraph">
          »Yhden minä kumminkin tavoitan» päätin itsekseni ja juoksin jälkeen. Mutta
          se oli turhaa takaa-ajamista.
        </p>
        <p class="paragraph">
          Saara liihotteli eteenpäin, hän livisti takaisin, hän kieppui ympärilläni,
          nakkeli sormisuukkosia ja naureskeli kimeästi, sillävälin kuin toiset
          pujottelivat meidän välillämme saaden minut niin sekaannuksiin, että usein
          erehdyin luullen jotakin toista tyttöä Saaraksi.
        </p>
        <p class="paragraph">
          Väsyksissä ja hengästyneenä minä vihdoin heittäysin istumaan eräille
          rappusille ja tunnustin joutuneeni tappiolle.
        </p>
        <p class="paragraph">
          »Sitä ei teidän tarvitse hävetä», vakuutti Saara taputtaen minua olkapäähän,
          »juoksittehan te tosiaan erinomaisesti, mutta meitä olikin viisi yhtä
          vastaan.»
        </p>
        <p class="paragraph">
          »Mutta lähtekäämme jo, me emme voi enää viipyä kauemmin.»
        </p>
        <p class="paragraph">
          Hän tarttui kainalooni ja jatkoi matkaa puhuen kävellessämme:
        </p>
        <p class="paragraph">
          »Ettehän mahda olla vihoissanne meille leikinteostamme?»
        </p>
        <p class="paragraph">
          »En, mutta minua hävettää tietäessäni, miten nolosti minä jouduin
          tappiolle.»
        </p>
        <p class="paragraph">
          »No, kyllähän me teimme teistä vähän pilaa, mutta se oli niin lystiä — eikös
          ollut teidänkin mielestänne?»
        </p>
        <p class="paragraph">
          »No niin, tietysti paljon hauskempaa kuin teidän mielestänne olisi tuntunut,
          jos olisitte joutunut viiden pojan käsiin.»
        </p>
        <p class="paragraph">
          »Niin, mutta silloin minä olisin tehnyt niinkuin Te uhkasitte minulle tehdä.
          Olisin purrut heitä.»
        </p>
        <p class="paragraph">
          »Jahka tulette laivaan ja kerrotte tovereillenne seikkailunne, niin saatte
          nähdä, että he joka ilta lähtevät kaupunkiin leipää ostamaan, mutta he
          saavat kyllä odottaa ennenkuin kohtaavat sellaisia narreja, kuin me olemme.
          Mutta nyt olemme perillä ja meidän täytyy erota. Tuossa on käteni,
          poikaseni! Hyvästi nyt, äläkä ajattele meistä pahaa!»
        </p>
        <p class="paragraph">
          »Niin, älä ajattele meistä pahaa», virkkoi heistä jokainen ja puristi
          kättäni, kun minä kiittelin heitä auttamisesta ja toivotin heille onnea.
        </p>
        <p class="paragraph">
          Sitten he latoivat leivät käsivarrelleni ja riensivät pois. Tuo iloinen
          joukkue oli kadonnut, mutta kauan seisoin siinä katsellen ikävöiden
          valaistuja portaita. Mutta silloin tuli mieleeni ajatus: »Älä etsi
          leikillisiä ystäviäsi tuolta ylhäältä. Lapsellisina ja hyväntahtoisina,
          sellaisina kuin he äsken olivat, he elävät ainoastaan muistossasi.»
        </p>
        <p class="paragraph">
          Ja minä käännyin pois kulkien nopein askelin veneelle. Mutta minä kävelin
          kuin unissani eikä sydämeni tyytynyt noihin unelma-aatteisiin.
        </p>
        <p class="paragraph">
          Toverini olivat jo kaikki koolla kun minä tulin perille ja antoivat minulle
          runsaasti toruja viipymiseni tähden, mutta he leppyivät, kun saivat
          hyvänmakuista leipää, ja kun minä selitin, että olin tuntikausia saanut sitä
          odottaa.
        </p>
        <p class="paragraph">
          Minä en sen koommin käynyt maissa, ja vaikka olin kokenut outoja seikkailuja
          tuossa iloisessa kaupungissa, niin olin siitä saanut kyllikseni. Sen sijaan
          minua huvitti päiväkaudet pikkupuuhissa laivan kannella tehdä huomioita
          siitä, miten lounaistuuli vähin erin alkoi väsähtyä. Samoin oli toverienkin
          laita. Ei kukaan enää viihtynyt kannen alla, eikä muusta puhuttu kuin tuulen
          laadusta ja kuinka se mahdollisesti muuttuisi.
        </p>
        <p class="paragraph">
          Vihdoinkin eräänä aamuna tyyntyi lounaistuuli, ja vastakkaiselta suunnalta
          alkoivat heikot henkäykset väreillä veden pinnalla, samalla kun sumu hälveni
          ja aurinko tuli näkyviin säteilevänä ja lämmittäen.
        </p>
        <p class="paragraph">
          Silloin tuli elämää ja vilkkautta sekä meidän laivallamme että muissa
          laivoissa koko satamassa.
        </p>
        <p class="paragraph">
          Toista kuukautta oli meidän ollut pakko Plymouthin satamassa odottaa
          lounaismyrskyn lakkaamista. Siellä vietettiin joulu, nautittiin totia,
          joulupuuroa ja juotiin kotonaolevien maljoja. Kajuutat ja salit olivat
          koristetut lipuilla, ja jumalanpalveluksen toimitti päällystö sekä nyt että
          koko matkan aikana sunnuntaina ja juhlapäivinä.
        </p>
      </div>
      <div class="chapter">
        <h2 id="chapter4">IV. Lähtö Atlantille</h2>
        <p class="paragraph">
          Oli tammikuun 11 päivä 1869, kun tuuli vihdoinkin kääntyi, niin että voimme
          lähteä Plymouthin satamasta. Jokaisella satamassa olevalla laivalla
          kilvoiteltiin, kuka ensiksi pääsisi lähtemään ja kokonainen laivasto kaiken
          kokoisia ja laatuisia purjehtijoita lähti samalla kertaa kuin meidänkin
          laivamme iloisesti Atlantin aavalle ulapalle. — Kerromme tapauksista
          edelleen Schoultzin muistiinpanojen mukaan.
        </p>
        <p class="paragraph">
          Ihana ilma, hyvä vauhti ja tyynen rauhallinen meri teki, että harvat vain
          tulivat merikipeiksi ja mieliala laivalla pysyi toivorikkaana ja hilpeänä.
          Päivät pitkään me perämies Jakobsénin johdolla harjoittelimme purjeiden
          käyttöä, jotta pian saisimme toimeen vahtivuoron jakamisen kolmeen osaan,
          niinkuin kapteeni oli luvannut. Eikä kauan kestänytkään ennenkuin olimme
          purjeiden käyttämiseen niin perehtyneitä, että toivottu muutos voitiin saada
          aikaan.
        </p>
        <p class="paragraph">
          Kolmas vartiovuoro annettiin Grönbergille, koska hän oli pari vuotta
          purjehtinut merillä, ja hänelle annettiin kolmannen perämiehen nimi ja arvo.
          Mutta ennenkuin hän pääsi valtaansa käyttämään, annettiin hänelle liikanimi
          Klamamus,<a href="#fn1" id="fnref1"><sup>[1]</sup></a> jonka muutamista
          syistä katsottiin hänelle sopivan paremmin kuin hänen entisen nimensä. Elämä
          laivalla tuli nyt kaikin tavoin miellyttävämmäksi. Monenlaiset palveluksen
          ulkopuolellakin olevat toimet rupesivat huvittamaan. Luettiin, pelattiin
          shakkia ja tehtiin monenlaisia käsitöitä. Yksi rupesi räätäliksi, toinen
          suutariksi, kolmas sepäksi j. n. e. ja parhaan kykynsä mukaan kukin
          valmisteli vaatteita ja sellaisia tarpeita, joita luultiin välttämättömiksi
          odottavassa erämaassa. Sillä tavoin saatiin aikaan uljaita aseita, joilla
          piti tapettaman ja hävitettämän tiikereitä ja karhuja, joita metsät olivat
          täynnä luvatussa maassa.
        </p>
        <p class="paragraph">
          Päällystön ja miehistön väliset suhteet palveluksen ulkopuolella olivat
          kaikin puolin toverilliset, ja sen vuoksi oli monta ylimääräistä huvituksen
          tilaisuutta. Esimerkiksi rommitynnyrin tappi ei koskaan ollut liian kireästi
          kiinni, jos jonkun teki mieli viettää syntymä- tai nimipäiväänsä tai jos oli
          muita aiheita kemujen pitoon. Kun suuri enemmistö oli sivistyneitä miehiä,
          niin näistä kemuista ei koskaan tullut meluavia juominkeja, vaan istuttiin
          kaikessa ystävyydessä ja vähän nautittiin laulaen ja leikkiä laskien.
        </p>
        <p class="paragraph">
          Enemmän kuin mikään muu ylläpiti iloista mielialaa meidän kvartettilaulumme,
          joka ahkerasti harjoittaen Ernst Wetterhoffin ja maisteri Federleyn
          johtaessa oli saatu kehitetyksi sangen hyvälle kannalle. Kolme hyvä-äänistä
          soololaulajaa, Wilhelm König, Seppä (Wickholm) ja Alfred Federley lisäsivät
          myös osaltansa hauskuutta. Varsinkin viimeksimainittu oli hyvin suosittu,
          sillä hänellä oli loppumaton varasto lauluja ja hän esitti ne oivallisesti.
        </p>
        <p class="paragraph">
          Suotuisa myötätuuli ja ihana ilma meillä oli Biskajanlahdelle asti, mutta
          siellä saimme sangen ankaran myrskyn, joka meille teki vahinkoa, sillä
          hyökylaine löi rikki yhden oivallisista valaanpyyntiveneistämme ja tuuli
          repeli moniaita purjeita repaleiksi tai vei ne tykkänään pois. Myrskyn
          lakattua matka taas edistyi onnellisesti.
        </p>
        <p class="paragraph">
          Eräänä päivänä merimatkan yksitoikkoisuuden keskeytti delfiiniparvi
          (<i>Delphinus melas</i>), joka tuli temmeltämään laivan läheisyyteen. Mitä
          hurjimmassa vauhdissa parvi ympäröi laivan ja kierteli sitä ikäänkuin
          leikkien. Eläinten liikkeet aikaansaivat kohisevan äänen ikäänkuin suuren
          kosken pauhun.
        </p>
        <div class="image">
          <img src="images/kuva-02.jpg" alt="">
          <p>Delfiinejä.</p>
        </div>
        <p class="paragraph">
          Kapteenin käskystä laskettiin pari valaanpyyntivenettä minuutin kuluessa
          vesille ja miehitettiin. Toisessa niistä oli johtajana kapteeni Höök, ja
          ilokseni minäkin pääsin mukaan. Emme olleet montakaan aironvetoa soutaneet,
          kun delfiinit meidät jo huomasivat ja kieppuivat parvena ympärillämme. Oli
          sekä hauskaa että peloittavaa, kun vallaton, pulikoiva parvi huumaavasti
          meluten teki nuolennopeita liikkeitä ja hyppyjä aivan likellä venettä ja sen
          alla. Mutta siitä huolimatta luutnantti Höök kapteenin käskystä viskasi
          keihään lähimmän elukan kylkeen.
        </p>
        <p class="paragraph">
          Ankarasti väristen delfiini seisahtui silmänräpäykseksi, sitten se syöksähti
          rajusti syvyyteen ja veti perässänsä nuoraa niin, että veneen reunassa
          pollari nuoran hankauksesta savusi. Jonkun minuutin kuluttua haavoitettu
          eläin nousi jälleen veden pinnalle, pieksi vettä pyrstöllänsä hurjasti ja
          sukelsi jälleen veden alle monta kymmentä syltä. Toistamiseen se noustuansa
          veden pinnalle syöksyi eteenpäin tulista vauhtia vetäen venettä perässänsä
          sitä veristä juovaa pitkin, joka oli sen oma kuolontie. Kun vauhti väheni
          kiskoimme nuoraa lyhyemmälle, kunnes tulimme elukan kupeelle ja kapteeni
          Höök, joka sillävälin oli käynyt luutnantin paikalle veneen etukeulaan,
          alkoi pistämistään pistää otusta keihäällä. Kun toiset elukat huomasivat
          toverinsa vaarallisen tilan, tulivat ne raivosta vimmatuiksi ja rupesivat
          kiertelemään meitä niin uhkaavasti, että kapteeni Höök sai tulisella innolla
          käyttää keihästä suojellaksensa venettä. Pari kertaa ne tulivat jo niin
          lähelle, että saatoin kädelläni niitä sysätä. Ne olivat jännittäviä
          minuutteja. Kohisi, jymisi ja pauhasi kuin pahimmassa koskessa, kun elukat
          verta suustansa ja hengenvaarallisista haavoistansa vuodattaen muuttivat
          vedenpinnan hurmeiseksi ylt'yleensä.
        </p>
        <p class="paragraph">
          Välistä näytti aivan vaaralliselta, kun nämä nopeasti liikkuvat
          jättiläiselävät tekivät hyppäyksiä ilmaan ja pudota molskahtivat kovalla
          pauhulla aivan veneemme viereen.
        </p>
        <p class="paragraph">
          Ei kuitenkaan kestänyt kauan ennenkuin eläimet äkillisesti pelästyen
          lähtivät pakoon, jättäen jo kuolemaisillaan olevan kumppaninsa oman onnensa
          nojaan. Monet niistä kuitenkin aivan varmaan saivat lyhyen ajan kuluttua
          hengellänsä maksaa äskeisen sokean innostuksensa. Syvästi säälien seurasin
          katseellani näiden kauniiden eläinten pakenevaa laumaa.
        </p>
        <p class="paragraph">
          Taistelu oli suoritettu aivan prikin läheisyydessä, eikä kestänyt kauan
          aikaa ennenkuin olimme saaliinemme tulleet laivan kupeelle. Paksun köyden ja
          ankkuripelin avulla elukka nostettiin laivan kannelle. Se oli kiiltävän
          musta ja pituutta sillä oli 4—5 metriä. Ruumis oli melkein pyöreä ja
          pitkäveteinen, noin metrin paksuinen läpimitaten ja pää tylppä.
        </p>
        <p class="paragraph">
          Haavoista juoksi vielä kauan lämmintä verta, ja vaikka elukka oli tapettu,
          jotta sen rasvasta olisi meille hyötyä, niin näki meistä kuitenkin moni
          pahoilla mielin sen verissään viruvan laivan kannella. Ikävää kuitenkin oli,
          että niin monet muistakin elukoista olivat haavoitetut ja ehkä piankin
          kuolisivat hyödyttämättä muita kuin kenties ahnaita haikaloja. Näitä
          varjopuolia ei huomattu surmaamisen touhussa.
        </p>
        <p class="paragraph">
          Kun saaliista oli rasva leikattu pois ja muutamia leivisköitä lihaa oli
          hakattu irti pihvipaistiksi ja lihapulliksi, niin loppuosa ruumiista
          viskattiin mereen. Liha oli tummaa väriltään, mutta mureata ja
          hyvänmakuista. Siinä tuntui hiukan traanin makua, mutta sitä ei mitenkään
          voinut verrata hylkeenpenikan lihaan. Kun se huolellisesti valmistetaan,
          luulisi paistia voitavan sanoa herkulliseksi.
        </p>
        <p class="paragraph">
          Matka kului edelleen onnellisesti ja ilman muita seikkailuja, kuin että
          joskus pyydystettiin haikala, joskus pyöriäinen. Ensimmäinen maa, joka tuli
          näkyviimme, oli Teneriffan saari, jonka korkea ja terävä huippu näkyy kauas
          merelle. Vihreänniemen eli Kap-Verden saaristoon tultiin kuukauden päästä
          Plymouthista lähdettyä ja Sal-nimisen saaren luo laskettiin ankkuriin
          helmikuun 10 p:nä. Lähellä tätä saarta oli toinen, joka muodostui 2 975
          metriä korkeasta tulivuoren huipusta. Tuo vuorenkeila näytti juuresta
          huippuun asti olevan heinäkasvullisuuden peitossa. Se kohosi merestä
          sokeritopan muotoisena. Sitä vastoin Sal-saari kaukaa katsoen näytti
          muodoltaan paksulta leipäkakulta. Pikkuruiselta kääpiöltä näytti komea
          <i>»Imperator»</i> tullessaan tuon jättiläisvuoren juurelle, joka
          korkeudellaan teki katsojaan masentavan vaikutuksen. Ihminen tunsi itsensä
          sangen pikkuiseksi olioksi.
        </p>
        <p class="paragraph">
          Sal-saaren ainoana kasvillisuutena oli vähäinen palmuryhmä erään lahden
          rannalla, muuten se on aivan vehreyttä vailla. Kymmenkunta vuotta
          aikaisemmin sanottiin siellä olleen rehevän kasvillisuuden, mutta kun
          portugalilaiset olivat hävittäneet metsät, niin sateet lakkasivat tyyten
          tykkänään, ja mitä vehreätä maassa oli, se kuivui lyhyen ajan kuluessa.
          Saaren hallitsevat asukkaat olivat portugalilaisia, mutta työväki oli
          neekereitä.
        </p>
        <p class="paragraph">
          Saari on saanut nimensä suolakaupasta, jota siellä harjoitetaan suuressa
          määrässä. Suolankuivauslaitokset ovat kaikkein yksinkertaisinta lajia. Iso
          joukko matalia maakuoppia on kaivettu matalille rannikoille. Pienet
          huononpäiväiset tuulimyllyt pumppusivat merivettä kuoppiin, ja kun ne
          tulivat vettä täyteen, niin ne jätettiin kuivumaan kuumassa
          auringonpaisteessa, jolloin suola jäi jäljelle. Sitten suola lapioitiin
          kokoon isoihin kasoihin ja pienissä aasien vetämissä vaunuissa se
          kuljetettiin rautatiekiskoja myöten lastauspaikalle.
        </p>
        <p class="paragraph">
          Metsätön ja sateeton saari on myös vedetön, ja juomavesi tuodaan toisilta
          läheisiltä saarilta. Työtä tekevät neekerit käyvät alastomina, ainoastaan
          vähäinen esiliinan tapainen verho vyötäisillä.
        </p>
        <p class="paragraph">
          »Koska meidän laivamme — kirjoittaa K. F. Nilsson — ei ollut voinut
          Bremerhavenista lähteä ilman painolastia, niin kaikki tynnyrit, jotka oli
          tehty traaniöljyn säilyttämistä varten, täytettiin jo Bremerhavenissa
          vedellä ja tällä vedellä nyt vaihetettiin suoloja. Kun väliä maksettiin
          vähän rahaakin, saimme laivamme lastatuksi suolalla. Tynnyrit hajoitettiin
          ja kimpilaudat sidottiin nippuihin. Suolalastimme oli meille vastedes
          suureksi hyödyksi Amurinmaassa, sitten kun yhtiömme myöhemmin hajosi, sillä
          jokaisen osalle tuli runsas määrä suoloja, joilla voimme maan asukkailta
          vaihtaa lihaa ja hirvenrasvaa sekä suolata ne kalat, jotka olimme
          pyydystäneet. Sillä välin kuin laivaamme lastattiin suoloja, kävelimme
          saarella katselemassa, mitä oli nähtävää. Portugalilaisten asuntojen
          ympärillä oli pieniä puutarhoja ja niissä palmuja ja etelän hedelmiä.»
        </p>
        <p class="paragraph">
          Enimmän veti huomiota puoleensa Sal-saaren asukkaitten tavaton rotevuus.
          Naiset eivät paljoakaan jääneet pituudessa miehistä jäljelle. Schoultz
          vertaili omaa pituuttansa neekerinaisen kanssa ja huomasi ulottuvansa tämän
          sydämen korkeudelle. Niin väkeviä he olivat, että kun he noin 3 kilometrin
          matkan päästä päänsä päällä kantoivat suoloilla täytetyn säkin, joka oli
          noin 100 kilon painoinen, niin he juttelivat vilkkaasti ja viittailivat ja
          hosuivat käsinensä. Suomalaisten tulo ei heitä paljoakaan liikuttanut, ja
          siitä päättäen saarilla mahtoi usein käydä laivoja.
        </p>
        <p class="paragraph">
          Mulatit näkyivät muodostavan ylemmän luokan työväestä, sillä heitä ei
          näkynyt missään raskaissa töissä. Luonteeltaan olivat mulatit melkoista
          vilkkaampia kuin neekerit, ja mulattinaiset miehiäkin vilkkaammat.
          Mulattinaisten joukossa oli useita, joita Schoultz piti oikeina
          kaunottarina.
        </p>
        <p class="paragraph">
          Saaren asukasten asunnot oli tehty auringonpaahteessa kuivatuista tiileistä
          ja lattiana oli enimmäkseen tasaiseksi poljettu maa. Ikkunoiden asemesta oli
          seinissä avoimet aukot, ja kun ovetkin olivat tavallisesti aivan avoinna,
          niin ei tarvinnut muuta kuin kävellä kylän lävitse nähdäksensä itsekunkin
          kotielämää.
        </p>
        <p class="paragraph">
          Neekerien lapset, kumpaakin sukupuolta, kävelivät ympäri aivan alasti.
          Schoultz kertoo kuitenkin tavanneensa miehiä, joilla oli pukuna vaalea
          pumpulipaita ja lyhyet housut; naisten hän sanoo käyttäneen lähes polviin
          asti ulottuvaa paitaa, enimmäksensä vaaleanpunaista väriltään, ja vyötärön
          kohdalla se oli sidottu kokoon nauhalla. Vaikka he kantoivatkin suolaa,
          olivat heidän pukunsa poikkeuksetta puhtaat ja eheät.
        </p>
        <p class="paragraph">
          <i>»Imperatorin»</i> suomalainen miehistö auttoi Kap Verden saaristossa
          ollessaan erään amerikkalaisen parkkilaivan varmasta perikadosta. Samoin
          kuin <i>»Imperatorkin»</i> otti amerikkalainen suolalastin, mutta laivan
          pohjalle lastin alle kyhätty laudoitus oli niin huolimattomasti tehty, että
          suolat pääsivät täyttämään pumppujen imutorvet; silloin vesipumput
          tukkeutuivat ja vanha vuotava alus uhkasi vajota. Kun amerikkalaisen laivan
          oma miehistö ei tahtonut ryhtyä epäkohtaa korjaamaan, suostui suomalaisen
          laivan miehistöstä kymmenkunta auttamaan vierasta kapteenia, kun hän pyysi
          apua. Kolmen vuorokauden aikana suomalaiset lakkaamatta työtä tehden saivat
          lastin kannatuksen korjatuksi ja veden tyhjennetyksi laivasta sekä
          vesipumput jälleen kuntoon.
        </p>
        <p class="paragraph">
          Työn kuluessa kapteeni ravitsi suomalaisia auttajia niin hyvin kuin suinkin
          taisi ja kohteli heitä suurella arvonannolla, jonka vuoksi he päättivät
          kieltäytyä vastaanottamasta palkkaa, jos sellaista tarjottaisiin. Laivasta
          lähtiessään he kuitenkin kapteenin innokkaista pyynnöistä vastaanottivat
          puolet siitä summasta, jonka hän tarjosi. Siitä tuli noin neljätoista
          shillinkiä miestä kohti.
        </p>
        <p class="paragraph">
          <i>»Imperatorin»</i> nuoret herrat kävivät heti neuvottelemaan, miten nuo
          rahat parhaiten käytettäisiin, ja yksimielisesti päätettiin niillä kustantaa
          jäähyväiskemut ja tanssiaiset niille tuttaville, joita saaren asukkaiden
          joukosta oli ehditty saada. Nuoret miehet olivat näet sillävälin, kuin
          suolalastia otettiin laivaan, etsineet tuttavuuksia mustain kaunotarten
          seassa. Ihastuneena kehuu Schoultz muistiinpanoissaan erään 17-vuotiaan
          leskeksi jääneen mulattinaisen kauneutta ja suloa. Tälle hän lahjoitti
          ainoan punnanrahansa, (jonka oli Hunterilta saanut) kannettavaksi
          silkkinauhassa kaulassa, ja mulattikaunotar Mery de Luze otti sen
          kiitollisena vastaan luvaten aina säilyttää sitä rakkaana muistona don
          Carlosista, jolla nimellä hän Schoultzia nimitti.
        </p>
        <p class="paragraph">
          Heti kun amerikkalaisen laivan auttamisesta oli päästy, lähtivät suomalaiset
          maihin, niiden joukossa ylioppilas Stjerncreutz, Hjalmar Höök, Kellgren,
          Wetterhoff ja Schoultz tanssikemuja valmistelemaan ja vieraita kutsumaan.
          Valmistukset eivät olleet suuret.
        </p>
        <p class="paragraph">
          Tanssisaliksi vuokrattiin suurin saatavissa oleva huone, vanha
          tavaramakasiini, jossa oli tasainen puulattia. Oven puoleiseen kulmaan
          asetettiin soittoniekkojen istuimiksi pari tyhjää tynnyriä, vastakkaiseen
          kulmaan pöytä ja sen päälle tynnyri kookospalmuviiniä, muutamia pikareita,
          ämpärillinen makeita leivoksia ja pieni petroolilamppu, ainoa, joka oli
          saatavissa, ja viimein vastakkaiselle seinälle laitettiin penkki siten, että
          lankunpätkä asetettiin parin pytyn päälle. Pari neekerinaista lakaisi
          huoneen tuota pikaa ja kaikki oli valmista.
        </p>
        <p class="paragraph">
          Kutsutut olivat pelkästään naisia, osittain mulatteja, osittain
          neekerityttöjä, mutta kaikki hienoa väkeä.
        </p>
        <p class="paragraph">
          Kello seitsemän aikaan lähti <i>»Imperatorista»</i> kaksi venettä,
          kumpaisessakin seitsemän poikaa hienosti puettuina: valkoinen paita,
          valkoiset housut, silkkiliina kaulassa, hattu päässä ja kengät jalassa.
        </p>
        <p class="paragraph">
          Viuluniekat olivat herroja vastaanottamassa laivasillalla ja heidän
          soittaessaan marssia, kulki joukko ruotuihin järjestyneenä tanssisaliin.
          Joukkoon liittyivät heti kutsuvieraat ja joukko uteliaita. Naisten puvut
          olivat moitteettomat: vaalea paita ja vyö vyötäröllä, kaulassa
          kaulakoristeita ja käsivarsissa ja säärissä koristerenkaita. Ainoa, jolla
          oli jonkinlaiset kengät jalassa oli Mery de Luze, mutta sukkia ei
          hänelläkään ollut. Sen sijaan kultainen punnanraha kiilteli hänen
          rinnallaan.
        </p>
        <p class="paragraph">
          Kavaljeerit ja naiset syleilivät toisiaan — niin oli siellä tapana; sitte
          juotiin tervetuliaismalja ja soittokunta soitti valssia. Joka luulee,
          etteivät nämä saaristolaiset osaisi tanssia, hän erehtyy. He tunsivat kaikki
          meidän tanssimme ja monta muuta tanssia lisäksi. Ja he tanssivat vilkkaasti,
          viehkeästi ja hyvässä tahdissa.
        </p>
        <p class="paragraph">
          Kun viulut taukosivat soimasta, otettiin esiin käsirummut ja kastanjetit,
          jolloin alkoivat heidän kotimaiset tanssinsa, ja ne esitettiin sellaisella
          sulolla ja tulisella innolla, jota on mahdoton sanoin kuvata.
        </p>
        <p class="paragraph">
          Ne naisista, jotka sillä kertaa olivat olevinansa kavaljeereja, kiinnittivät
          muutamassa silmänräpäyksessä helmansa niin, että ne muodostivat jonkunmoiset
          pussihousujen lahkeet, ja niin oli muutos tapahtunut. Naisten tumma ihonväri
          vaikutti suomalaisten isäntien silmissä jonkinlaiselta verholta, niin ettei
          alastomuutta huomannutkaan.
        </p>
        <p class="paragraph">
          Tanssin väliajoilla laulettiin ja nautittiin viiniä. König istui kahareisin
          tynnyrillä ja täytteli pikareita. Hyväntahtoiset tarjoilijapojat kantoivat
          viiniä kaikkialle. Ei kukaan, olipa mies tai nainen, saanut janoa kärsiä.
          Ainoastaan levähtämisestä oli huonosti pidetty huolta. Makasiinin
          viereisessä kopissa oli kymmenkunta isoa pumppua, ja neuvokkaasti
          kieritettiin ne sisälle, jotta niillekin sai istua.
        </p>
        <p class="paragraph">
          Katrillia johti ansiokkaasti Wetterhoff, ja sen aikana istuttiin
          asianhaarojen mukaan parittain pumppujen päällä. Huvittelu yhä kiihtyi
          häiriytymättä puoliyöhön asti, mutta silloin alkoi ilmestyä häiritseviä
          välikohtauksia. Ulkopuolella oleva roskajoukko alkoi vaatia sisälle
          pääsemistä. Naisten sovintoon kehoittavat puheet ja muutamat tuopilliset
          viiniä ylläpitivät rauhaa vielä jonkun tunnin ajan, mutta aamupuolella
          ulkona oleva joukko kävi vallattomaksi ja tuli väkisin sisälle. Syntyi
          yleinen ottelu ja hämmästyttävän voimakkaasti ja urheasti naiset kahakassa
          auttoivat tanssikumppaneitansa. Annettiin selkään molemmin puolin, mutta
          lopputulos oli ehdottomasti meikäläisille edullinen. Rauhanhäiritsijät
          saatiin ajetuksi ulos. Huvitilaisuus yritti kuitenkin loppua nolosti sen
          kautta, että tanssihuoneen ainoan lampun lasi tuossa rytäkässä oli rikottu,
          ja kun lamppu oli savuamalla tahrinut tanssijat nokisiksi, niin se täytyi
          sammuttaa.
        </p>
        <p class="paragraph">
          Sivukopissa olevan aukon kautta pääsi kuitenkin yksi neekeritytöistä ulos
          hakemaan toisen lampunlasin ja pian olivat tanssiaiset taas uudessa
          vauhdissa, mutta jo tunnin kuluttua uusiutui sisääntunkijain väkirynnäkkö,
          ja hirvittävä kahakka teki lopun huvitilaisuudesta. Muutamat meidän
          sankarittaristamme voitettiin väkirynnäköllä ja vietiin pois väkisin. Kun
          kahakka tuli liian tuliseksi, niin toiset pakenivat sivukopin luukun kautta.
          Sitä tietä katosi myöskin ihana Mery.
        </p>
        <p class="paragraph">
          Naisten mukana katosivat myöskin rauhanhäiritsijät, jotka olivat heidän
          laillisia ihailijoitaan sekä muu joukko, johon kuului uteliaita ja
          ahnastelijoita. He tyytyivät, kun saivat, mitä viinistä oli jäljellä.
        </p>
        <p class="paragraph">
          Mutta meikäläisillä oli vielä suorittamatta vaikea tehtävä. Paikkakunnan
          poliisi oli vienyt vankilaan kolme meidän parasta ystäväämme, jotka oli
          vapautettava. Lyhyen neuvottelun jälkeen päätettiin rynnäköllä valloittaa
          vankila.
        </p>
        <p class="paragraph">
          Poliiseja oli 12, suomalaisia vain 11. Näiden joukossa oli kuitenkin oikeita
          urhoja, sellaisia kuin Östman, Beckström ja puutarhuri.
        </p>
        <p class="paragraph">
          Siis aloitettiin kahakka.
        </p>
        <p class="paragraph">
          Taistelu tuli kiukkuiseksi, sillä poliiseilla oli aseina sapelit, kun taas
          meikäläisistä muutamilla oli pelkät kepit, useimmilla ei edes niitäkään.
          Mutta rohkeutemme ja kestävyytemme avulla onnistui meidän osittain riisua
          aseista, osittain ajaa pakoon poliisikonstaapelit ja vapauttaa toverimme.
          Porilaisten marssia laulaen marssittiin veneille ja mentiin laivaan.
        </p>
        <p class="paragraph">
          Sen koommin ei menty maihin, sillä paikkakunnan komendantti kielsi kapteenia
          sallimasta maihinmenoa. Jos joku laivan päällystöstä soudettiin rantaan,
          piti poikain veneessä odottaa hänen palaamistansa.
        </p>
        <p class="paragraph">
          Tällainen asiain muutos ei »Imperatorin» miehistöä ollenkaan miellyttänyt,
          mutta mielipaha sai ainoastaan alakuloisuuden leiman sen kautta, että yksin
          jääneet naiset tulivat rantaan heitä tervehtimään. Juuri ennenkuin laivassa
          piti nostaa ankkuri meidän lähteäksemme pois — kertoo Schoultz — sain soutaa
          kapteenin maihin. Muutaman ystävänsä seurassa silloin Mery de Luze juoksi
          rantaan veneen luo meitä kiittääksensä ja sanoaksensa jäähyväiset. Pahaksi
          onneksi kuitenkin aaltojen mainingit sinä päivänä pauhasivat niin rajusti,
          että meidän täytyi pitää vene loitolla laiturista, enkä minä sen vuoksi
          saanut edes puristaa Meryn kättä jäähyväisiksi. Töin tuskin taisin seisoen
          veneen tuhdolla, vastaanottaa häneltä pienen paketin, jonka hän
          kyykkysillään laiturilla minulle ojensi sanoen: »Muistoksi, sydämelliseksi
          muistoksi.» Jälkeenpäin tutkittuani paketin sisällystä huomasin sen
          sislätävän nauhan, joka oli palmikoitu Meryn kauniista hiuksista. Muutama
          lentomuisku vielä ja siihen päättyi kuherruksemme, sillä kapteeni tuli
          takaisin ja astui veneeseen. Niin kauan kuin voin nähdä, seisoivat tytöt
          rannalla huiskuttaen meille jäähyväisiksi. Ja kun jonkun ajan kuluttua
          <i>»Imperator»</i> lähti purjehtimaan, ja minä käänsin kaukoputken maata
          kohden, näin vieläkin Mery de Luzen seisomassa laiturilla. Silkkimustat
          pitkät hiukset tuulessa hulmuten ja ruusunpunainen paita painuen hoikkaa
          vartaloa myöten hän siinä seisoi kuin ikävää ilmehtivä kuvapatsas
          silmäyksillään seuraten meidän pois rientävää prikiämme.
        </p>
        <p class="paragraph">
          Merimiehen elämään olivat suomalaiset jo tottuneet siinä määrässä, että
          kilvan noustiin mastoihin, kun sellainen käsky annettiin. Matka
          päiväntasaajan luo ja sen toiselle puolelle kävi sangen hitaasti. Välistä
          oli niin tyyni ilma, ettemme päässeet liikahtamaan paikaltamme ja niin kuuma
          oli, että olimme ihan nääntymäisillämme.
        </p>
        <p class="paragraph">
          Eräänä päivänä huomattiin muutamia valaita ja kahdella veneellä koetettiin
          päästä soutaen niitä lähelle. Se ei kuitenkaan onnistunut, sillä valaat
          menivät hyvää vauhtia vastatuuleen, joka yltyi uhkaavasti ja toi mukanansa
          sumua ja sadetta. Paluumatka laivaamme tehtiin hyvällä tuulella purjehtien,
          ja kumminkin tulimme perille vasta illan tullessa. En ollut koskaan tuntenut
          itseäni niin tyytyväiseksi ja turvatuksi kuin jälleen astuessani rakkaaksi
          tulleen prikimme kannelle. Enkä suotta ollutkaan tyytyväinen, sillä
          ennenkuin olimme saaneet veneemme ylös nostetuiksi ja kiinni sidotuiksi, oli
          jo pilkkosen pimeä ja tuuli oli alkanut pitää ilkeätä ääntä laivan
          taklauksessa ja köysissä.
        </p>
        <p class="paragraph">
          Jos olisimme myöhästyneet tunninkaan ajan, niin varmaankaan emme milloinkaan
          olisi saavuttaneet veden päällä uivaa kotiamme, sillä silloin alkoi
          hirvittävä ja kauan kestävä myrsky, joka hillittömästi ajoi meidät länteen
          päin kohti Trinidad-nimistä autiota kalliosaarta Rio Janeiron kohdalla,
          lähellä Etelä-Amerikan rannikkoa. Meidän juomavesi- ja polttopuuvarastomme
          olivat kokonaan loppuneet. Siitäkin juomavedestä, jonka Bremerhavenissa
          olimme ottaneet painolastiksi muutamiin vanhoihin traanitynnyreihin ja joka
          nyt haisi iljettävän pahalle, oli vain muutama ämpärillinen jäljellä. Aamun
          hämärtäessä olimme muutaman peninkulman päässä tuon synkän ja kolkon
          asumattoman saaren tyvenellä puolella. Myrsky oli riehunut loppuun, taivas
          oli kirkas ja aamuaurinko valeli kultasäteitänsä leikillisesti aaltoilevan
          meren pinnalle.
        </p>
      </div>
      <div class="chapter">
        <h2 id="chapter5">V. Trinidad</h2>
        <p class="paragraph">
          Oli maaliskuun 31 päivä, kun tulimme Trinidad-saaren luo. Tahallamme olimme
          purjehtineet Atlantin-meren Amerikan-puoleista osaa, sillä päällystö ei
          vielä ollut päättänyt purjehdittaisiinko Hyväntoivonniemen vaiko Kap Hornin
          ympäri. Asian ratkaisu riippuisi siitä, millaiset pasaatituulet olisivat.
          Trinidad-saarelle päätettiin mennä maihin polttopuita ja juomavettä
          ottamaan.
        </p>
        <p class="paragraph">
          »Seiling Direction» nimisestä merimiesten käsikirjasta luettiin
          pääasiallisesti seuraavat tiedot tuosta pienestä saaresta:
        </p>
        <p class="paragraph">
          »Saaren muodostaa melkoisen korkea, syvien rotkojen halkoma kallioryhmä,
          joka osittain on rapautunut; sillä ei ole mukavaa satamaa eikä turvallista
          maihinnousupaikkaa, ei kasvillisuutta eikä juuri ollenkaan vettä.»
        </p>
        <p class="paragraph">
          Selitys tästä saaresta oli tosin lohduton, mutta kumminkin päätti kapteeni
          Höök meidän tukalan tilamme tähden nousta maihin. Hän jätti
          laivanpäällikkyyden ensimmäiselle perämiehelle, kapteeni Jakobsénille
          käskien tämän risteilemään määrätyn matkan päässä maasta ja antoi laskea
          vesille ja miehittää valaanpyyntiveneen.
        </p>
        <p class="paragraph">
          Itse hän asettui venettä ohjaamaan ja miehistö, johon kuuluivat: 2:nen
          perämies, luutnantti Hjalmar Höök, ylioppilas Stjerncreutz, Ernst Kellgren,
          merimies Sjöberg ja Schoultz (kertoja) laskivat komennon mukaan pitkät airot
          valtameren kirkkaan siniseen veteen ja soutivat reippaasti tuota
          salaperäistä saarta kohti. Parin tunnin kuluttua olimme saapuneet lähimpään
          rantaan. Mutta maihin nousu veneestä oli sillä kohdalla sula mahdottomuus,
          sillä ankaran myrskyn jälkeen kävi maininki vielä rajusti ja ranta kohosi
          melkein pystysuoraan levottomasta merestä. Kappaleen matkaa oikealle päin
          oli kuitenkin jyrkässä kalliossa portaan tapainen pengermä niin korkealla
          veden pinnasta, että ainoastaan laineiden korkeimmat harjat sinne
          ylettyivät, ja muutamain kalliohalkeamain kautta näytti se olevan
          jonkinlaisessa yhteydessä saaren huipun kanssa.
        </p>
        <p class="paragraph">
          Tälle pengermälle kapteeni Höök päätti kavuta ylös, lähteäksensä sieltä jos
          mahdollista saaren sisäosiin tutkimusretkelle.
        </p>
        <p class="paragraph">
          Hän teki suunnitelman ja se oli uhkarohkea; mutta meidän rohkeutemme, tarkan
          kuuliaisuutemme ja neuvokkuutemme ja ehkä suurimmaksi osaksi onnellisen
          sattuman kautta tuo suunnitelma osaksi onnistui. Me soudimme ulospäin vähän
          matkaa ja laskimme veneen ankkuriin noin parinkymmenen sylen syvyydelle.
          Valaan pyydysnuora oli ankkurinuorana. Sitten meni kapteeni Höök etukeulaan
          ja miehistö jaettiin siten, että kaksi sai nuorasta antaa perään ja kolme
          hiljaa ja varovasti soutaa äkkijyrkkää rantapenkerettä kohden. Meidän piti
          laskea vene niin lähelle kuin suinkin silloin, kun maininki sitä nosti, ja
          sitten nopeasti temmata se takaisin, kun laine laski. Mutta laine nousi ja
          laski useita syliä ja veden loiske ei likimainkaan ollut säännöllistä ja
          hiljaista.
        </p>
        <p class="paragraph">
          Tuon kuoloa uhkaavan yrityksen me teimme moneen kertaan yhä uudestaan,
          joskus jysähtäen kallion kylkeä vastaan niin kovasti, että veneen liitokset
          nasahtelivat ja joskus saimme veneeseen paljon vettä. Mutta kuinka kävikään,
          niin temppu viimein onnistui ja kapteeni Höök pääsi voimakkaalla
          hyppäyksellä pengermälle. Ensimmäinen vaara oli ohitse ja nuoran avulla me
          hivutimme itsemme tarpeeksi kauas äkkijyrkästä penkereestä. Siellä
          valmistausimme kaikessa rauhassa paremmanpuoliseen kalastukseen sillä välin,
          kuin kapteeni Höök näkyi rohkeasti kiipeävän vaarallista äkkijyrkkää
          kalliota myöten ylös huimaavaa korkeutta kohti.
        </p>
        <p class="paragraph">
          Kalastukseen ei meillä ollut suuriakaan valmistuksia. Pohjaonget jaettiin
          miehille ja metallitapseilla varustettuihin koukkuihin pantiin syötiksi
          pienet palaset suolaista läskiä. Ja sitten alettiin onkia.
        </p>
        <p class="paragraph">
          Epäillen katselimme toisiimme, kun yht'aikaa viskasimme koukkumme veteen,
          mutta melkoisesti hämmästyimme, kun kala hetikohta nykäisi onkea. Mutta
          samalla oli ongen tapsikin poikki. Kaloja emme saaneet ainoatakaan päätä
          onkimalla. Nuo ahnaat kalat nousivat vedenkalvoon ja parveilivat sadoittain
          ympärillämme, valmiina sieppaamaan pois koukun ongesta niinpiankuin pääsivät
          siihen kiinni.
        </p>
        <p class="paragraph">
          Mutta lopputiliä läskin syömisestä ei vielä oltu tehty. Veneessä oli meillä
          atrain, jossa oli monta tukevaa väkäpäistä piikkiä. Se oli kapteenimme
          tekemä mestarityö. Ja sillä me aloimme innokkaasti iskeä kalaparveen.
        </p>
        <p class="paragraph">
          Tämä keino tepsi paremmin. Joskus saimme parikin yht'aikaa. Eikä tarvinnut
          ollenkaan käyttää mitään syöttiä, sillä syötiksi kelpasivat ne kalat, jotka
          pääsivät riistäytymään irti atraimesta tai selvisivät pelkällä naarmulla.
          Muutaman sekunnin kuluessa ahnaat toverit repivät ne kappaleiksi ja söivät
          suuhunsa. Muodoltansa nuo kalat olivat melkein lahnan näköisiä, mutta olivat
          vähän kapeampia ja tukevampia. Suomuksia niillä ei ollut, vaan sen sijaan
          niillä oli kaksi riviä kirkkaan valkoisia hampaita, jotka olivat ihmisen
          hampaiden kaltaiset. Kalojen pituus oli melkein kyynärä ja väri ruskea,
          tumma-täpläinen. Ne olivat tavattoman väkeviä ja sitkeähenkisiä. Me pidimme
          niistä ainoastaan kolme kalaa; muut viskattiin inhoten mereen toveriensa
          syötäviksi. Kun näki niiden tavattoman ahnauden, niin sai sen käsityksen,
          että jos ihminen olisi pudonnut mereen, niin ne heti olisivat hänetkin
          syöneet.
        </p>
        <p class="paragraph">
          Sillävälin oli kapteeni Höök, turhaan yritettyään kiivetä vuoren kukkulalle,
          tullut takaisin penkereelle ja kutsui merkeillä venettä luoksensa. Monen
          rohkean yrityksen jälkeen meidän onnistui vapauttaa kapteenimme hänen
          vankeudestaan, mutta tämä luonnistui ainoastaan sen kautta, että hän
          epäonnistumisen uhalla rohkeasti hyppäsi pois kalliolta. Vene oli jo
          laskeutunut toista syltä, kun hän putosi alas ensin veneen etukeulan nokkaan
          ja siitä suinpäin veneeseen. Hänen tutkimusretkensä oli ollut hyödytön.
        </p>
        <p class="paragraph">
          Ankkurimme oli tarttunut meren pohjaan niin lujasti, ettemme voineet sitä
          enää nostaa, sentähden jätimme sen ja rupesimme soutamaan pitkin rantaa
          löytääksemme sopivampaa maallenousupaikkaa. Jonkun tunnin soudettuamme
          näimme avaran puoliympyrän muotoisen lahden. Tämä näytti kokonaisuudessaan
          kolkon ja synkän näköiseltä, sillä sitä ympäröivät tummat, monta sataa
          jalkaa korkeat äkkijyrkät kalliomöhkäleet. Mutta tuota kolkkoa näkyä
          pehmensi vaalea hiekkarannikko, joka oli ikäänkuin sovinnon rakentajana
          asettunut alinomaa taistelevan meren ja uhmaavan lujan ja jyrkän
          rantapenkereen välille.
        </p>
        <p class="paragraph">
          Veneemme käännettiin lahteen ja reippaasti soutaessamme se liukui hyvää
          vauhtia rantaa kohti, jota valaisi jo korkealle taivaan laelle noussut
          aurinko. Kuta lähemmäksi tulimme, sitä miellyttävämpänä ranta houkutteli
          puoleensa, mutta rajummin nousi ja laski myös meren povi ja
          jättiläiskokoiset vuorenrinteet näyttivät ikäänkuin varoittavan: »älä tule
          tänne, muukalainen, jos henkeäsi ja vapauttasi pidät arvossa!»
        </p>
        <p class="paragraph">
          Mutta niinkuin usein elämässä hymy pääsee voitolle, niin mekin soudimme
          edemmäksi pitämättä lukua siitä, miten kävisi. Kun tulimme lähemmäksi
          rantaa, niin meitä tervehti parvi kyyhkysen muotoisia kalalokkeja.
          Äänettöminä ne liihottelivat meidän ympärillämme ja laskeusivat täydellä
          luottamuksella istumaan mikä päähämme, mikä käsivarrelle tai airolle ja
          missä vain sijaa löysivät.
        </p>
        <p class="paragraph">
          Näin ystävällinen vastaanotto tuntui erittäin miellyttävältä, mutta monta
          tuntia soudettuamme oli meille tullut kova nälkä ja tyydyttääksemme
          nälkäämme, jahka pääsisimme maalle, pyydystimme ja tapoimme muutamia näistä
          miellyttävistä linnuista.
        </p>
        <p class="paragraph">
          Säikähtäen meidän julmuuttamme tai jostakin muusta syystä linnut jättivät
          meidät, kun tulimme lähelle rantaa. Sen sijaan huomiomme kiintyi paljon
          tärkeämpään seikkaan. Meren maininki muuttui jyrkäksi ja levottomaksi sekä
          toisenväriseksi. Iloisen mielialan sijaan tuli huolestunut totisuus.
          Aavistelimme jo hengenvaaraa. Jokainen tarttui lujemmin airoonsa ja
          kiinnitti katseensa tarkkaavasti ja luottamuksella kapteeniin, joka
          järkähtämättä kuin vaskinen kuvapatsas perää pitäen ohjasi venettä suoraan
          maata kohti. Sinisenvihreä, jyrkästi kohoava aalto nosti veneen huimaavan
          korkealle, veti sen jälkeen syvyyttä kohti niin syvälle, ettei vuoria enää
          näkynyt. Ja yhä uudelleen korkeuteen ja taasen syvyyteen viskeli meitä
          aalto, joka muuttui väriltään ja hahmoltaan yhä peloittavammaksi. Vielä oli
          airo kädessäni, ja vakuutettuna siitä, että nopea eteenpäin soutu oli ainoa
          pelastuksemme, varustausin lujasti tempaamaan airollani ja katseellani
          tahdoin kapteenille ilmaista: minä ymmärrän ajatuksesi, luota minuun!
        </p>
        <p class="paragraph">
          Tuossa hän vielä seisoi minun mielestäni entistään ylevämpänä ja
          korkeampana, mutta hänen päättävässä katseessansa ei enää loistanut toivo,
          vaan hän näytti ohjaavan suoraan kuolemaa kohti.
        </p>
        <p class="paragraph">
          Tuskin oli tämä ajatus syntynyt aivoissani, kun jo uusi aalto nousi
          syvyydestä. Se oli valtavan suuri ja hirvittävä majesteettisessa koossansa,
          koristettuna loistavilla helmillä ja hopeanhohtoisilla vaahtonauhoilla.
          Kuohuen ja väristen se nousi pystyyn veneen alla, heti sen jälkeen murtuen
          vaahdoksi ja paiskaten meidät veneinemme alas hirvittävään hautaan.
          Viimeiseen asti oli vene pysynyt oikealla suunnalla ja aallon mukana se meni
          nyt nurinniskoin. Minun viimeinen ajatukseni oli: tämä oli taitavasti tehty
          temppu, mutta se ei onnistunut. Tähän ajatukseni juoksu katkesi, minä menin
          tainnoksiin.
        </p>
        <p class="paragraph">
          Kun tulin tajuihini, käsitin ensiksi, että olin pimeässä. Heti ajattelin,
          että nyt oli elämäni loppu käsissä. Ajatukseni tuli tavattoman nopeaksi.
          Silmänräpäyksessä koko elämäni juoksu kaikkine vähäpätöisine
          yksityisseikkoinensa kulki ohitseni.
        </p>
        <p class="paragraph">
          En tuntenut yhtään kuolemanpelkoa, mutta mielestäni tuntui ikävältä, että
          elämä loppuisi niin pian. Ja kun ajattelin, että kotona olevat omaiset eivät
          saisi tietoa minun kuolemastani, vaan vuosikausia olisivat pelon ja toivon
          vallassa kohtalostani, niin tulin hyvin surulliseksi.
        </p>
        <p class="paragraph">
          Mutta vesi ahdisti rintaani ja keuhkot vaativat ilmaa. Tuntui tuskallisen
          raskaalta. Kerta toisensa jälkeen olin hengittämäisilläni, mutta ymmärrys
          käski kestämään ja odottamaan viimeiseen saakka, mikä olisi ainoa
          pelastuskeino. Vielä muutama silmänräpäys, jonka kuluessa vaihtelivat toivo,
          heikkous ja epätoivoinen taistelu — sitten kohosin veden pinnalle ja sain
          hengittää ilmaa. Se oli vain lyhyt henkäys. Seuraavassa silmänräpäyksessä
          syöksi hirvittävä aalto ylitseni. Ajatukset eivät enää koskeneet menneitä,
          vaan katselivat loppua kohti, sillä hengittämisen tarve oli vastustamaton.
        </p>
        <p class="paragraph">
          Mutta nytkin, kun vastustuskykyni oli murtunut, onnistui minun jälleen vetää
          syvä ja virkistävä henkäys. Sitten taas samaa taistelua hengen
          säilyttämisestä, mutta taistelua ei kestänyt enää kauan. Joka kerran kun
          kohosin veden pinnalle sain vetää useamman henkäyksen ja viimein tunsin
          jalkojeni ulottuvan pohjaan. Silloin taas elpyi toivo ja rohkeus kasvoi.
          Suuri aalto oli viskannut minut koko joukon lähemmäksi rantaa, mutta jätti
          minut siihen ja syöksi kovalla pauhulla loivaa hietikkorantaa ylöspäin. Sen
          verran kuin kykenin, koetin päästä sen jäljestä ylemmäksi. Ja kun aalto
          syöksyi takaisin entistä peloittavampana ja hiekan sekaisena, niin minä
          kyykistyin, jotten sen suuren painon alla musertuisi ja jälleen menisi
          syvyyteen. Näin minua suuret aallot viskelivät edestakaisin; välistä
          toivottomana pelastuksesta, toisen kerran toivoen pelastuvani, mutta aina
          samoja temppuja tehden onnistui minun viimeinkin päästä kuivalle maalle.
        </p>
        <p class="paragraph">
          Taistellessani pelastumisestani näin usein toverien päitä, käsivarsia tai
          jalkoja kohoavan aalloista ja jälleen vaipuvan veden alle. Kaikki toverit
          pääsivät kuitenkin onnellisesti maalle. Hetkisen myöhemmin näimme veneenkin
          kumma kyllä muutaman kymmenen sylen päässä sivullapäin siitä, missä me
          olimme päässeet maalle. Se oli kulkenut vaarallisimpien rantatyrskyjen
          lävitse ja nyt sitä laineet viskelivät sinne tänne rannan vierellä. Meidän
          voimakas kapteenimme oli kuitenkin ainoa, joka sellaisessa uupumuksen
          tilassa maallepääsemisen jälkeen vielä kykeni veneestäkin huolehtimaan.
          Hänen kehoituksistaan me riensimime pelastamaan veneemme särkymästä. Sepä ei
          ollutkaan mikään helppo tehtävä, sillä päästäksemme veneeseen käsiksi täytyi
          meidän tunkea läpi soransekaisen veden läikkeen, joka joskus kohahti
          päittemme yli.
        </p>
        <p class="paragraph">
          Vimmattujen ponnistusten jälkeen onnistui meidän viimein saada surkeasti
          ruhjottu veneemme niin ylös maalle, että se tavallisissa olosuhteissa oli
          turvassa. Pelastetuiksi saimme vielä muutamia airoja ja valaanpyyntinuoran
          sekä vesilekkerimme. Viimemainittu oli melkein tyhjä; kalat, linnut ja
          kaikki muut varustukset olivat menetetyt, lukuunottamatta paria
          pippurijuurta, jotka kapteeni oli ottanut mukaansa istuttaaksensa ne
          saarelle. Kun olimme pelastaneet mitä pelastettavissa oli, oli aurinko jo
          laskenut liki mailleenmenoa. Alkoi puhaltaa niin viileitä tuulenhenkäyksiä,
          että tunsimme tarvitsevamme tulta lämmitelläksemme. Silloin tuli aika puuha
          etsiessä minun tulitikkujani, jotka heti pelastumisen jälkeen olin asettanut
          kuivamaan polttavan kuumalle hietikolle. Tuskin milloinkaan on ollut
          uutterampia aarteenetsijöitä kuin me sillä kertaa, ja meidän onnistuikin
          löytää kaivatut tikut.
        </p>
        <p class="paragraph">
          Tuulen ajamia puita, jotka tuotapikaa koottiin, ladottiin nyt huolellisesti
          valkean sytyttämistä varten. Kahdesti niiden sytyttäminen jäi onnistumatta,
          kun tuuli puhalsi tulen sammuksiin, mutta viimeisellä minun kolmesta
          tulitikustani saatiin tuli syttymään. Mainitsemista ansaitsee, millä tavoin
          se onnistui, vaikka se näyttääkin vähäpätöiseltä sivuseikalta. Kapteeni Höök
          näet siinä osoitti erikoista toimekkuutta. Hän pisti ison tukon hienoja
          lastuja avatun paitansa rintamuksen sisäpuolelle ja sanoi minulle:
        </p>
        <p class="paragraph">
          »Sytytä nyt, poika, mutta tee se maltillisesti, sillä nyt on hengenpelastus
          kysymyksessä!»
        </p>
        <p class="paragraph">
          Minä kyykistyin hänen eteensä, ja toverit olivat asettuneet piiriin meidän
          ympärillemme. Käteni vapisi, kun raapasin tulen tikulla ja sytytin lastut.
          Liekki leimahti ja loisti kirkkaasti. Minä odotin, että kapteeni olisi
          sytyttänyt puurovion, mutta hän ei pitänyt kiirettä. Vasta sitten, kun hänen
          koko povensa oli kärventynyt, asetti hän sytykkeet lastukasan ja puiden
          alle, jotka heti syttyivät iloiseksi valkeaksi valaisten punaisella
          valollaan vankilamme seinän tumman juuren.
        </p>
        <p class="paragraph">
          Kuun noustessa meidän ympäristömme sai kammottavan näön. Melkein
          pystysuoraan nousi kallioseinä ympärillämme, monta sataa jalkaa korkealle,
          päättyen ylhäällä ihan suoraan reunaan, ja sulki kovaan syliinsä
          puoliympyrän muotoisen merenlahden, jossa oli ainoastaan sisimmässä
          pohjukassa muutaman kymmenkunnan sylen levyinen hiekkarannikko. Tämä
          vuoriselänne yhdisti toisiinsa kaksi merestä kohoavaa jättiläiskokoista
          keilaa. Paitsi näitä oli vielä merelle päin ikäänkuin vartijoina rivi
          matalampia kallionhuippuja, joiden välillä oli aaltomaisesti laskehtivia
          muureja. Päämuurin äärimmäisiä kärkiä yhdisti kaaressa kulkeva jono
          vedenalaisia kareja, joiden yli valtameren tavattoman korkeat aallot
          hyökkäsivät monen sylen korkuisina ukkosen tapaisella jyminällä.
        </p>
        <p class="paragraph">
          Tämä hirvittävä vankila kävi vieläkin synkemmäksi sen takia, että me olimme
          janoissamme, nälissämme ja uuvuksissa ponnistuksista sekä puolialastomina.
          Useimmat meistä olivat lakittomia ja muutamilla ei ollut kenkiäkään jalassa.
        </p>
        <p class="paragraph">
          Jonkun ajan kuluttua auringonlaskun jälkeen tuli näkyviin joukko maakrapuja,
          jotka elivät maanalaisissa käytävissä. Ne olivat väriltään keltaisia, ruumis
          pyöreä ja latuskainen, noin kolmen tuuman levyinen, ja kulkivat kuudella
          jalalla, joissa oli suuret terävät kynnet, ja niillä ne vaatteidenkin
          lävitse tekivät verihaavoja. Niin rohkeita ne olivat, että aina piti olla
          varuillaan karkoittaakseen niitä luotansa. Nälkämme tyydyttämiseksi koetimme
          paistaa niitä hiilillä, mutta näin valmistettuina niillä oli niin inhoittava
          maku, ettemme mitenkään voineet niitä nauttia.
        </p>
        <p class="paragraph">
          Saadaksemme paremmin olla rauhassa noilta häpeämättömiltä matelijoilta ja
          pysyäksemme lämpiminä teimme niitä vastaan oikeita hävitysretkiä ja
          vetäydyimme sitten lähemmäksi tultamme ja peitimme itsemme auringon
          kuumentamalla hiekalla.
        </p>
        <p class="paragraph">
          Seuraavan päivän aamunkoitossa aloimme korjailla venettämme, jotta se olisi
          kunnossa, jos meren tyrskyt myöhemmin asettuisivat. Joka paikassa, missä
          naulat eivät olleet välttämättömän tarpeelliset, ne vedettiin ulos ja
          lyötiin siihen, missä niitä parhaiten tarvittiin. Sillä tavoin ja purkamalla
          valaanpyyntinuoraa tilkkeeksi saimme veneen jotakuinkin kuntoon. Sillävälin
          oli Stjerncreutz vuoren halkeamaa myöten kiivennyt ylempänä olevalle
          penkereelle. Siellä hän oli koonnut kourallisen harmaankirjavia papuja,
          jotka hän meille jakeli.
        </p>
        <p class="paragraph">
          Kapteenin luvalla läksimme matruusi Sjöberg ja minä keräämään enemmän
          papuja, ja kahden vuorokauden paastoamisesta johtuva nälkä teki pavut
          mielestämme varsin maukkaiksi. Pian olimme vuoren halkeamasta löytäneet
          niitä kosolti, niistä söimme itse osan ja lopun veimme tovereille. Muut
          kaikki söivät halukkaasti, mutta kapteeni ja Stjerncreutz niitä inhosivat.
        </p>
        <p class="paragraph">
          Laiva oli sillävälin ankkurissa niin kaukana saaresta, ettei sieltä voitu
          nähdä, miten vene oli maalle saapunut. Päivä kului laivalla odottaessa
          miehiä takaisin, yö ja seuraava päivä samoin, ilman että maalta saatiin
          mitään tietoja. Silloin ensimmäinen perämies kapteeni Jakobsén päätti jättää
          laivan päällikkyyden tynnyrintekijä Mickelsonille, joka oli ollut mukana
          valaanpyyntiretkellä Ohotan merellä sekä harppuuninheittäjänä että
          venheenohjaajana ja päällysmiehenä.
        </p>
        <p class="paragraph">
          Soutajinaan viisi reipasta yhtiömiestä lähti kapteeni J. laivasta. Kauan he
          soutelivat saaren rannikkoa pitkin ison matkan päässä maasta ja näkivät
          viimein kaksi miestä, jotka viittauksilla koettivat estää heitä tulemasta
          lähemmäksi. Meren kohina esti kuulemasta, mitä he huusivat. Hyvät neuvot
          olivat nyt kalliit. Viimein veneessä olijat sitoivat kaksi
          valaanpyyntinuoraa peräkkäin, yhteensä 400 syltä pitkältä, vesitynnyri
          sidottiin nuoran päähän ja laskettiin laineiden kuljetettavaksi rantaan.
          Tynnyrin sisään oli pantu paperia ja lyijykynä. Maalla olijat heti
          hoksasivat, mikä oli tarkoitus. He kirjoittivat paperiin tiedonantoja, ja
          kun vesitynnyri nuoralla vedettiin merentyrskyjen lävitse takaisin
          veneeseen, saatiin siellä tietää, että laineiden tyrsky oli kaatanut ja
          vahingoittanut heidän veneensä, että kaikki olivat joutuneet veden varaan,
          ja kaikki ruokavarat ja ampuma-aseet menneet hukkaan. Töin tuskin olivat
          miehet päässeet maalle, jonne venekin oli joutunut. Kumppaneita pyydettiin
          heti palaamaan laivaan ja panemaan ruokavaroja, nauloja, laivan tilkkeitä y.
          m. tynnyriin, jonka vesi ja tuuli toisivat maalle, sillä toverit olivat ihan
          nälkiintyneitä.
        </p>
        <p class="paragraph">
          Laivasta tulleet huomasivat mahdottomaksi nousta tällä paikalla maihin ja
          soutivat takaisin laivaan, joka oli saaresta muutaman meripeninkulman
          päässä.
        </p>
        <p class="paragraph">
          Kun vene oli kadonnut maalla olevien näkyvistä, kokoonnuimme tulen ääreen
          neuvottelemaan. Pitkää neuvottelua ei tullut, sillä asia oli selvä. Näiden
          tyrskyjen lävitse emme ikinä voisi tunkeutua ulos merelle. Yksimielinen
          päätöksemme sentähden oli kiivetä vuorenharjanteen yli etsiäksemme saaren
          vastakkaiselta puolelta maallenousupaikkaa. Siihen tuumaan ei kuitenkaan
          ryhdyttäisi, ennenkuin olimme koonneet puita tulen virkistämiseksi sitä
          tapausta varten, että meidän olisi pakko tulla takaisin.
        </p>
        <p class="paragraph">
          Sitä tehdessä Sjöberg ja minä äkkiä tunsimme päänhuimausta ja rupesimme
          ylenantamaan rajusti. Vähän ajan kuluessa me tulimme niin heikoiksi, ettemme
          enää jaksaneet nousta seisoalle.
        </p>
        <p class="paragraph">
          Kun meidän tilassamme ei näyttänyt tulevan parannusta, päättivät toverit
          tällä kertaa jättää meidät yksikseen mennäksensä tehtyä suunnitelmaa
          toimeenpanemaan, mutta vakuuttivat varmasti tulevansa takaisin meitäkin
          pelastamaan, jos vain löytäisivät jonkin pelastuskeinon. Meidän mielestämme
          oli järjetöntä estää heitä lähtemästä, ja kun me itse luulimme kuolevamme,
          niin me kehoitimme tovereita kiiruhtamaan pelastaakseen oman henkensä.
        </p>
        <p class="paragraph">
          Siitä vähäisestä vesimäärästä, jota Stjerncreutz kantoi kaulassaan
          ruutisarvessa, he kaatoivat Sjöbergille ja minulle osan sumutorveen, jonka
          pää oli tulpalla tukittu. Sitten he sanoivat veljelliset jäähyväiset ja
          lähtivät matkalle.
        </p>
        <p class="paragraph">
          Iltapuolella, kun aurinko laskeusi vuorten taakse ja tuli vähän viileämpi,
          tunsimme itsemme virkeämmiksi. Minä olin vähän paremmissa voimissa ja ryömin
          veneen luo, toin sieltä vesiastian, josta me vuorotellen joimme muutaman
          pisaran sillä kostuttaaksemme kuivaa kieltämme. Eihän juoma oikeastaan ollut
          vettä, sillä se oli mustaa kuin kirjoitusmuste ja maistui ruudille, mutta
          sillä oli ihmeellisen virkistävä vaikutus. Jonkin ajan kuluttua olimme jo
          siksi paljon reipastuneet, että kykenimme istumaan. Terveyden mukana
          palasivat voimat ja elämänhalu. Minä rupesin houkuttelemaan Sjöbergiä, että
          me lähtisimme seuraamaan toisten jäljessä. Viimein hän suostui, vaikka luuli
          sitä hyödyttömäksi.
        </p>
        <p class="paragraph">
          Ensin laahustimme tulen luo, johon lisäsimme puita voidaksemme lämmitellä,
          jos meidän täytyisi palata takaisin, ja sitten me vuoroin astuen vuoroin
          ryömien aloimme seurata kumppanien jälkiä. Tavattomien ponnistusten jälkeen
          tulimme kappaleen matkaa jyrkkää rinnettä myöten ylemmäksi ja kuulimme vähän
          matkan päästä edempää valituksia. Äänestä tunsimme, että siellä oli Hjalmar
          Höök. Me arvasimme, että hän samoin kuin mekin oli sairastunut papujen
          syömisestä, ja koetimme jouduttaa ylöspäin kiipeämistämme. Tultuamme hänen
          luoksensa ilahtui mielemme, kun emme enää olleet vain kaksin ja asetuimme
          hänen viereensä, päättäen kaikki kolme kuolla yhdessä.
        </p>
        <p class="paragraph">
          Mutta pian saimme kokea, ettei tämä paikka ollut sellainen, että siinä olisi
          saanut edes rauhassa kuollakaan; sillä lukemattomat maakravut ympäröivät
          meidät valmiina käymään kimppuumme heti kuin pysyimme liikkumattomina.
        </p>
        <p class="paragraph">
          Vaikka Hjalmar Höök oli meistä enimmän sairas, oli hän tavattomasti
          vihoissaan noille iljettäville, ryömiville syöpäläisille ja hosui
          ympärillensä kuin vimmattu. Mutta kuinka olikaan, niin hänkin alkoi tuntea
          voivansa paremmin ja päätimme kiivetä vielä eteenpäin.
        </p>
        <p class="paragraph">
          Uupumuksen, pimeän ja hankalan maanpinnan vuoksi kulkumme edistyi melkein
          vain tuuman erältään. Missä mahdollista oli, siinä lepäsimme minuutin ja
          sitten jälleen eteenpäin. Olimme siten jatkaneet matkaamme kenties tunnin
          ajan, kun taas kuului voihkimista ja valitusta. Siellä oli Kellgren, joka
          myöskin kärsi tuskia syömiensä papujen tähden. Välimatka hänen luoksensa ei
          ollut kuin parikymmentä syltä, mutta kun me olimme niin voimattomassa
          tilassa, kesti ison aikaa, ennenkuin jaksoimme raahautua hänen luoksensa.
          Suuresti hänkin ihastui meidän saapuessamme hänen luoksensa, mutta
          pelastuksen mahdollisuudet eivät siitä parantuneet.
        </p>
        <p class="paragraph">
          Eihän nyt enää ollutkaan kysymys pelastumisesta; olimme jo selvillä siitä,
          että kuolisimme, mutta olimme myöskin hyvillämme tietäessämme, ettemme jäisi
          kukin aivan yksin kuolemanhetkellä.
        </p>
        <p class="paragraph">
          Lähes puoliyöhön asti olimme täten istuneet aloillamme, kun kuulimme
          kapteenin ja Stjerncreutzin äänet yhä lähempää. Ilmoittaaksemme läsnäolomme
          me silloin aloimme huudella sen verran kuin kuivat kurkkumme sallivat. He
          tulivat pian luoksemme ja sanoivat, etteivät he olleet jaksaneet nousta
          jyrkkää rinnettä ylöspäin, mutta jonkun matkan päässä siitä, missä nyt
          olimme, olivat he kumminkin löytäneet vuorenrotkon, joka kyllä oli jyrkkä,
          mutta sitä myöten oli mahdollista laskeutua alas toiseen lahdelmaan.
        </p>
        <p class="paragraph">
          Useimmat meistä — kertoo Schoultz edelleen — minäkin niiden joukossa, olimme
          haluttomat kokemaan enää tämän enempiä vaivoja, mutta kapteeni Höök, joka ei
          ollut sairas ja joka luonteeltaan oli meistä toimellisin, ei antanut perään,
          vaan kehoitteli ja houkutteli meitä, kunnes suostuimme yrittämään.
        </p>
        <p class="paragraph">
          Me lähdimme liikkeelle, kun olimme virkistäneet kielemme viimeisillä
          pisaroilla Stjerncreutzin ruutisarvessa olevasta sotkusta. Kulkumme oli
          verrattain helppoa, osittain sen vuoksi, että lepääminen ja yön viileys oli
          meitä virkistänyt, osittain siksi, että tiemme oli jotakuinkin tasaista ja
          kuunvalon valaisemaa.
        </p>
        <p class="paragraph">
          Kun tulimme edellämainitulle vuorenrotkolle, syntyi väittelyä siitä, oliko
          mahdollista laskeutua alas sitä myöten, ja lopputulokseksi tuli, että meitä
          oli kaksi eri puoluetta, toisessa Höök-veljekset ja Kelleren, toisessä
          Stjerncreutz, Sjöberg ja minä. Edelliset alkoivat laskeutua alas, mutta me
          toiset käännyimme takaisin tulen luo.
        </p>
        <p class="paragraph">
          Meidän alaslaskeutumisemme kävi tavattoman raskaaksi ja vaikeaksi.
          Luultavasti olimme palanneet takaisin toista tietä kuin olimme nousseet
          vuoren päälle. Maaperä, jota astuimme, oli murenevaa ja rapautunutta vuorta,
          joka harvoin tarjosi kiinteää jalansijaa, mutta jokaisella askeleella mureni
          ja sortui alas. Kaiken vastoinkäymisen lisäksi kuu peittyi pilviin ja tuli
          pilkko pimeä. Stjerncreutz, joka meistä oli parhaiten voimissaan, kulki
          edellä, mutta Sjöberg ja minä olimme liian heikot pysyäksemme hänen
          rinnallaan. Vaikka hän meitä odotteli, niin jäimme hänestä yhä enemmän
          jäljelle ja pian emme hänestä enää mitään kuulleet. Kuta alemmaksi tulimme,
          sitä epäedullisemmaksi kävi maan pinta. Usein kompastuimme tai kaaduimme
          taikka luistimme alas soran ja kivien seassa.
        </p>
        <p class="paragraph">
          Tällaisten mäenlaskujen vuoksi jouduimme alas jotenkin pian. Ranta oli jo
          likellä, kun Sjöberg käyden toisten edellä kadotti jalansijan ja luisti
          alamäkeä mukanansa koko vieremä kiviä ja soraa. Minä huusin hänelle niin
          lujasti kuin jaksoin, mutta en saanut mitään vastausta.
        </p>
        <p class="paragraph">
          Kauan olin epätietoinen siitä, minkä tien valitsisin, mutta sitten
          mielestäni oli parasta seurata Sjöbergin viitoittamaa uraa, sillä arvelin,
          että hän oli puhdistanut tien. Se oli niin jyrkkä, että minun täytyi asettua
          selälleni ja luistaa alas onnenkaupalla. Yritys onnistui oivallisesti,
          silloin tällöin vain matkaa hillitsi jokin vähäinen ulospäinpistävä
          kallionkieleke. Kauan en vielä kuitenkaan ollut luistanut, ennenkuin
          jysähtäen seisahduin eräälle isommalle penkereelle. Sen reunalta koettelin
          varovasti eteeni jalallani ja huomasin kauhukseni olevani äkkijyrkän
          partaalla. Pudottaessani alas pieniä kiviä kuuluivat ne katoavan
          pohjattomaan syvyyteen. Sillä hetkellä nousi mieleeni kauheita aavistuksia
          Sjöbergin kohtalosta. Tahdoin huutaa hänelle, mutta en saanut kurkustani
          pakotetuksi muuta kuin tuskin kuuluvia käheitä kuiskauksia.
        </p>
        <p class="paragraph">
          Tähän asti olin ponnistellut eteenpäin ainoastaan sen vuoksi, etten jäisi
          erilleni tovereistani, mutta tämän kuilun partaalla valtasi minut kauhu ja
          itsesäilytysvaistoni pani minut toimimaan.
        </p>
        <p class="paragraph">
          Varovasti käännyin niin, että kasvoni olivat kallioon päin ja rupesin
          tarkoin tutkimaan paikkaa ympärilläni. Yläpuolellani oli kallio niin jyrkkä
          ja tasainen, etten terveenäkään olisi voinut kiivetä sitä myöten ylöspäin;
          mutta ilokseni huomasin, että penger vähän kohoten jatkui vasemmalle päin.
          Tätä myöten ryömien tulin jälleen jyrkänteelle, joka kaikeksi onneksi ei
          ollut sen korkeampi, kuin että ilman vaaraa voin laskeutua sitä myöten alas.
          Tällä tavoin olin saapunut samaan rotkoon, jota myöten olimme nousseet
          vuoren laelle.
        </p>
        <p class="paragraph">
          Vielä vähän matkaa tukalaa kulkua ja olin päässyt rantaan. Tulen luokse,
          joka leimusi korkealle, oli tuskin sataa syltä, ja sen ääressä näin ilokseni
          kahden ihmisen liikkuvan. Perille tullessani tunsin ihmeekseni
          Stjerncreutzin ja Sjöbergin, jotka vuorotellen ryyppäsivät vesilekkeristä.
          Luulin, että he joivat suolaista merivettä ja varoitin heitä, mutta he
          vastasivat: »Juo, juo, se on suolatonta vettä.» Silloin minäkin hyökkäsin
          lekkerin kimppuun ja join sen aukosta. Tosiaankin, se oli raitista ja hyvää
          juomavettä. Minä join juomasta päästyänikin ja nautin niin, että sitä on
          mahdotonta kuvata. Ja kun olin tyyten sammuttanut janoni, tunsin itseni kuin
          toiseksi ihmiseksi, minua ei enää vaivannut nälkä eikä jano. Saatoin
          hengittää ja puhua kärsimättä enää tuskia. Ja silmäluometkin, jotka äsken
          töin tuskin sain liikkumaan kuivuneiden silmäterieni yllä, alkoivat
          vähitellen räpytellä esteettömästi.
        </p>
        <p class="paragraph">
          Kun kyselin, mistä toverini olivat löytäneet vettä, ilmoitti Sjöberg, että
          hän liukuessaan alas vuorelta oli mennyt tainnoksiin, mutta aivan
          ihmeteltävä onni seurasi häntä, sillä hän osui erään kallion alapuolelle,
          jolta puro loristen virtasi alas. Herätessään tajuihinsa hän tunsi
          kasvoillensa vihmovan vettä, jonka pelkkä kosketuskin riitti palauttamaan
          toiminnanhalun. Hän asettui niin, että vesi tuli hänen suuhunsa, kasvoille
          ja rinnalle. Virkistyttyään hän meni veneelle, otti sieltä vesilekkerin ja
          täytti sen vedellä, jotta voisi meidän palatessamme virkistää meitä tuolla
          suloisella juomalla.
        </p>
        <p class="paragraph">
          Juotuamme melkein liiaksikin kaivoimme itsemme hiekkaan tulen läheisyyteen
          viimeinkin levähtääksemme kärsimysten ja vaivannäköjen jälkeen.
        </p>
        <p class="paragraph">
          Toverit nukkuivat pian, mutta minä en saanut unta, jonka tähden otin esille
          muistiinpanokirjani ja aloin siihen kirjoittaa kertomusta seikkailustamme
          siltä varalta, että jos kuolisimme nälkään, ihmiset, jotka mahdollisesti
          vastedes tulisivat tälle saarelle, minun muistiinpanoistani saisivat tietoa
          kohtalostamme. Nämä muistiinpanot, samoin kuin monet muutkin, hävisivät
          myöhemmin sattuneessa tulipalossa.
        </p>
        <p class="paragraph">
          Aamun sarastaessa olimme kaikki nousseet ja rupesimme tarkastelemaan
          ympäristöä. Silloin kummastellen huomasimme, että meren tyrskyt olivat
          melkoisesti laimentuneet, eräässä paikassa niinkin paljon, että meistä
          näytti mahdolliselta soutaa niiden lävitse, jonka tähden yritimme työntää
          veneen vesille. Se ei meille kuitenkaan onnistunut, vaikka toimimme
          käytännöllisesti ja ponnistelimme viimeisetkin voimamme.
        </p>
        <p class="paragraph">
          Lohduttomina laskeuduimme taas levolle. Mutta rohkeutemme masentuessa
          alkoivat nälän tuskat jälleen kalvaa. Mutta siinäkin saimme pikaisen jos
          kohta vähäisen huojennuksen. Vuorilta tuli lentäen pieniä valkoisia
          pääskysen kaltaisia, mutta pienempiä lintuja, jotka pakkasivat istumaan
          meidän päällemme. Silloin varustimme kepit käteemme ja onnistuimme lyömään
          niistä muutamia (3—4) hengiltä.
        </p>
        <p class="paragraph">
          Lintujen ruumiit olivat tuskin pikkusormen puolikasta suuremmat. Ne me
          paistoimme hiilistöllä ja söimme. Oikeastaan tämä ateria vain ärsytti
          ruokahaluamme, mutta kun tiesimme, että ruumiimme joka tapauksessa oli
          saanut ravintoa, rauhoituimme melkoisesti.
        </p>
        <p class="paragraph">
          Vähän auringonnousun jälkeen kuului ylhäältäpäin merkinanto. Siellä oli
          kapteeni Höök, joka toi iloisia uutisia. Hän oli seuralaisinensa kulkenut
          onnellisesti vuoren rotkoa myöten toiselle lahdelle ja siellä hänen oli
          yönaikaan onnistunut pyydystää suuri merikilpikonna ja sitäpaitsi hän oli
          löytänyt pesän, jossa oli useita satoja kilpikonnan munia. Munia syömällä he
          olivat tyydyttäneet nälkänsä. Vettä he olivat myöskin löytäneet runsaasti.
        </p>
        <p class="paragraph">
          Kapteeni Höökin aikomus oli ollut saada meidät mukaansa toiseen lahteen,
          mutta kun laineiden tyrsky täällä oli asettunut, niin päätimme täältä käsin
          yrittää veneellä ulos ranta-aallokosta ja toiselta paikalta, joka oli
          vaaraton, hakea toverit ja sitten palata takaisin prikiin.
        </p>
        <p class="paragraph">
          Ei ollut helppoa panna toimeen tätä päätöstä, kun voimamme olivat niin
          surkeasti uuvuksissa, mutta nälän tunne ja pelastumisen toivo virkisti meitä
          sen verran, että rohkeasti ryhdyimme toimeen.
        </p>
        <p class="paragraph">
          Ensimmäinen tehtävämme oli vetää vene noin parikymmentä syltä sivullepäin.
          Se saatiin suoritetuksi suurin ponnistuksin. Sitten suunnattiin veneenkeula
          kohtisuorasti hyökylaineita vastaan ja airot »piikattiin» jyrkästi. Airojen
          piikkaamiseksi sanovat merenkulkijat sitä tapaa, että airo asetetaan hankaan
          ja kädensija veneen laidan sisäpuolelle tehtyihin loviin alas, niin että
          airojen lavat ovat korkealla vedestä. — Sitten miehet riisuivat saappaansa
          ja muut sillä kertaa vähemmin tarpeelliset vaatteet, ja kaksi miestä asettui
          kummallekin puolelle venettä. Näiden varustusten jälkeen kapteeni antoi
          seuraavat ohjeet: »Kun minä huudan: Nyt! silloin kaikki lykkäämme venettä
          niin pitkälle laineitten lävitse kuin jaksamme, huolimatta siitä vaikka vesi
          hulahtelisi päittemme ylitse; sitten hyppäämme veneeseen ja soudamme kaikin
          voimin, kunnes pääsemme tyynemmälle vedelle, siellä sitten voimme levätä.»
        </p>
        <p class="paragraph">
          Merkinanto-komento kuului ja me syöksyimme esiin. Neljä eri kertaa
          yrityksemme epäonnistui ja aalto paiskasi meidät takaisin maalle, vene vettä
          täynnä reunoja myöten, mutta viidennellä kerralla murtauduimme laineen
          lävitse. Silloinkin oli aivan täpärällä, ettei vesi meitä viskannut
          takaisin, sillä soutumme oli hyvin voimatonta ja sitä paitsi kaksi miestä
          lakkaamatta teki työtä veneen tyhjentämiseksi vedestä, jolloin minun
          pitkävartiset saappaani saivat toimittaa vesiäyskärin virkaa.
        </p>
        <p class="paragraph">
          Onneksemme oli melkein tyven; ainoastaan heikkoja tuulenhenkäyksiä puhalsi
          joskus maalta päin. Hitaasti ja hiljaa vene kulki kaukaista päämääräämme
          kohti. Ilman kapteeni Höökiä emme olisi koskaan tulleet perille. Hän oli
          väkevämpi kuin me kolme muuta yhteensä — ja sen lisäksi hän oli iloisella
          mielellä ja luoden valoisia tulevaisuudenkuvia eteemme osasi pitää yllä
          meidän rohkeuttamme ja innostustamme.
        </p>
        <p class="paragraph">
          Soudettuamme 5 tai 6 tuntia saimme taas iloksemme nähdä prikimme ja veneen,
          joka sieltä tuli soutaen meitä kohti. Kohdatessamme toisen veneen huusimme
          ensiksi: »antakaa meille ruokaa!» Levottomassa mainingissa lähellä rantaa
          eivät veneet kuitenkaan voineet laskea kiinni toisiinsa. Sentähden meidän
          veneemme otettiin hinattavaksi määrätylle maihinnousupaikalle, johon oli
          vain muutaman minuutin soutaminen.
        </p>
        <p class="paragraph">
          Maallenousu ei ollut vaaratonta, mutta toisen veneen reippaan miehistön
          avulla se onnistui oivallisesti. Heti maalle päästyämme riensivät uudet
          toverimme meitä ruokkimaan. Silloin olivat näköni ja kuuloni tavattomasti
          heikontuneet. Aivan ensiksi minulle annettiin — typerästi kyllä — ryyppy
          paloviinaa. Kun se asetettiin huulieni eteen ja sanottiin: »Juo!», niin minä
          sen join tuntematta, mitä se oli. Tuskin olin nielaissut ryypyn, niin
          kaaduin maahan tiedotonna. En tiedä, miten kauan siinä pyörtyneenä makasin,
          mutta heräsin siihen, että minua nostettiin ja pidettiin istuvassa
          asennossa. Senjälkeen tunsin, että minua syötettiin jollakin, jota tukalasti
          nielin tietämättä mitä se oli. Silloin en voinut nähdä enkä kuulla. Millä
          tavoin minua sen jälkeen virvoitettiin, sitä en tiedä, mutta kauan kesti,
          ennenkuin jälleen saatoin käyttää aistimiani.
        </p>
        <p class="paragraph">
          Iltapäivällä lähtivät molemmat veneet saarelta, heikoimmat miehet eheässä
          veneessä, ja illan suussa me jo olimme terveinä laivassa. Sydämellisellä
          ilolla meitä tervetulleiksi jälleen toivottivat sekä miehet että naiset,
          jotka kaikki olivat olleet levottomina sekä meidän että omasta puolestansa.
          Kolme päivää ja kaksi yötä oli seikkailu kestänyt ja koko sinä aikana en
          ollut nukkunut vähääkään. Minulla ei sentähden ollut nyt mitään sen
          suurempaa halua kuin päästä levolle ja kun minut oli autettu makuulle,
          nukuin hetipaikalla, enkä herännyt ennenkuin myöhään seuraavana päivänä.
        </p>
        <p class="paragraph">
          Laivaan tullessamme laiva oli ankkurissa noin puolentoista meripeninkulman
          päässä maasta ja uuteen venesatamaan oli kahta kertaa pitempi matka.
          Kapteeni oli päättänyt viipyä täällä jonkun aikaa täyttääksensä
          polttopuuvarastoamme haaksirikoissa särkyneistä puista, joita meren aallot
          olivat viskelleet rannikolle. Venesatamaan oli jo lähetetty vene
          miehistöineen tuomaan pyydystettyä kilpikonnaa ja puulauttaa.
        </p>
        <p class="paragraph">
          Sain sitten kuulla, kuinka suuri levottomuus ja sekasorto oli vallinnut
          laivassa koko päällystön ollessa poissa.
        </p>
        <p class="paragraph">
          Ensimmäinen perämies, kapteeni Jakobsén oli näet jättänyt päällikkyyden
          laivan rakennusmestari Östmanille ja oli itse mennyt mukaan meitä etsimään.
          Minä en voi ratkaista, mitenkä miehekkäästi Östman hoiti tointaan, mutta
          kerrottiin, että naisetkin tahtoivat sekaantua laivan komentamiseen. Yhtä
          kaikki, onnellisesti päättyi kaikkityyni, ja toimensa johdosta ruvettiin
          Östmania siitä lähtien nimittämään »Isoksi» ja sen nimen hän sai pitää koko
          ikänsä. Tuon liikanimen lienee hänelle antanut maisteri Federley siitä
          erikoisesta syystä, että Östman oli reistaillut ja »prassaillut» varsinkin
          laivan isoa purjetta.
        </p>
        <p class="paragraph">
          Levoton hälinä oli tietysti lakannut Jakobsénin palattua laivaan, mutta
          rauha vakiintui vasta kapteeni Höökin saapuessa.
        </p>
        <p class="paragraph">
          Iltapuolella vene palasi maalta tuoden lautalla puita ja niitten päälle
          köytetyn suuren kilpikonnan sekä tynnyrin täynnä juomavettä. Näin
          tervetulleet tuliaiset hinattiin ylös laivankannelle ja tunnin kuluttua
          kilpikonnalihapullat jo kärisivät tulella kabyssin hellalla, ja keittoliesi
          sai niellä polttopuita minkä kerkisi. Ilma oli pitkät ajat erittäin ihana ja
          se suuressa määrin edisti meidän muonatarpeiden hankintaretkiämme.
        </p>
        <p class="paragraph">
          »Meren läikkyminen rantaa vastaan — kirjoittaa K. F. Nilsson — tapahtuu
          säännöllisesti paisuvina ja vähentyvinä laineina. Ensin tulee joukko suuria
          hyökylaineita, jotka vyöryvät rannalle perässänsä pienempiä. Kun suuret
          laineet rannalla ovat kokoontuneet, niin ne syöksyvät takaisin merelle ja
          tukehuttavat pienemmät. Jälleen tulee uusia suuria aaltoja mereltä ja
          muuttaa veden läikkymisen niin, että se vuorotellen virtailee rantaan päin
          ja siitä pois. Tätä virtailua täytyy käyttää hyväksensä päästäksensä maalle
          tai maalta pois. Ensimmäinen venekunta palasi retkeltänsä vasta neljäntenä
          päivänä surkeassa tilassa; muutamat lakittomin päin, huivit päähän
          sidottuina ja vaatteet repaleisina, kalpeina ja nälkiintyneinä. Kolmen
          vuorokauden aikana olivat miehet koettaneet elättää itseänsä maakravuilla,
          kilpikonnanmunilla ja jonkinlaisilla kalalokeilla, joita löivät kuoliaiksi,
          kun ne tulivat uteliaisuudesta liian lähelle.
        </p>
        <p class="paragraph">
          Toverien palattua lähdimme maihin seuraavana päivänä kolmella hyvin
          varustetulla veneellä. Maihinnousu tapahtui seuraavalla tavalla: vene
          soudettiin lujaa vauhtia meren tyrskyihin, jotta se tottelisi peränpitäjän
          melaa. 50:n sylen päässä rannasta airot otettiin veneeseen ja aaltojen
          tyrsky viskasi venettä huimaavaa vauhtia rantaa kohti. Perämiehen oli
          silloin pidettävä kurssinsa suorassa.
        </p>
        <p class="paragraph">
          Kun tyrsky palaa rannalta ja hillitsee veneen vauhdin, niin kaikki muut
          soutajat, paitsi perämies, hyppäävät veneestä pois ja kiskaisevat vastaan
          tulevan tyrskyn lävitse veneen ylös maalle. Merelle lähtö tapahtuu
          päinvastaisessa järjestyksessä. Airot piikataan pystyyn, venekunnan
          soutumiehet, yhtä monta kummallakin sivulla, vetävät venettä hyvää vauhtia
          suuriin vastaantuleviin merentyrskyihin ja pitävät sitä kiinni, kun laineet
          kokonaan vyöryvät sen yli. Kun sitten rannalta palaavat aallot tulevat
          takaisin merelle päin, niin joka mies hyppää veneeseen, jota aallot vievät
          ulospäin, ja lujalla soutamisella vastustetaan sitä veden tulvaa, joka
          taasen hyökkää maalle päin.»
        </p>
        <p class="paragraph">
          Trinidad-saari on noin 1 200 kilometrin päässä Brasilian rannikolta,
          kokonaan asumaton, vaikka siellä näkyi jäännöksiä ihmisasunnoista ja
          viljelysyrityksistä. Siellä oli aikoinaan asunut munkkeja, jotka yrittivät
          eristäytyä maailmasta, mutta saaren kaukainen ja yksinäinen asema sekä
          vaikea pääsy sinne olivat nähtävästi pakottaneet munkit sieltä poistumaan.
        </p>
        <p class="paragraph">
          <i>Imperator Aleksander II</i> miehistöineen oleskeli pari viikkoa tämän
          saaren läheisyydessä sangen tärkeistä syistä. Juomaveden ja polttopuiden
          saanti olivat hyvin tärkeitä, ja ne tarpeet saatiinkin siellä runsaasti
          tyydytetyiksi. Haaksirikkoutuneista laivoista oli tuuli ajanut maalle
          pirstaleita ja vettä saatiin mereen juoksevasta purosta. Ja lisäksi saatiin
          edeltäkäsin aavistamaton tärkeä ja hyödyllinen saalis, joukko komeita
          merikilpikonnia, useimmat noin 500 naulan painoisia sekä paljon niiden
          munia; niistä riitti tuoretta lihaa yli kuukauden ajaksi. Ruokavarasto sai
          näistä varsin tervetulleen lisäyksen.
        </p>
        <p class="paragraph">
          Toverien pakinat kilpikonnain pyydystämisestä saivat Schoultzinkin muutamia
          kertoja uudelleen menemään maihin ja jo ensimmäisenä yönä hän osallistui
          hyvän saaliin pyyntiin. Pyyntitavasta hän muistiinpanoissaan kertoo näin:
        </p>
        <p class="paragraph">
          »Auringonlaskun jälkeen menimme piiloon kaksi erällään pitkin rannikkoa
          siellä täällä olevien kivien taakse vähän matkaa rantapiistä. Siellä
          pysyttelimme hiljaa ja tähystelimme pitäen visusti vaaria, ettemme
          näyttäytyisi kilpikonnille, jotka uiskentelivat rannikon edustalla
          huolellisesti tarkastellen ympärillensä. Lyhyen hämärän jälkeen tuli niin
          täydellinen pimeys, ettei silmämme erottanut muuta kuin fosforimaisesti
          välähtelevät laineiden kuohut, kun ne rantoja vastaan vyöryessänsä saivat
          kalliotkin tärisemään. Tunti toisensa jälkeen kului mielen yhä enemmän
          jännittyessä. Tuskin uskalsimme liikahtaa saati puhua äänekkäästi. Kokemus
          näet oli opettanut, että nämä varokeinot olivat tarpeen, jos mieli saada
          pyyntiyrityksestä hyötyä.
        </p>
        <p class="paragraph">
          Noin kello 11 tienoissa kuu nousi ja hopeanhohtoisella valollansa se valaisi
          juhlallisen maiseman antaen sille salaperäisen luonteen. Rannikon kalliot ja
          kivet olivat peikkojen näköisiä seisoessaan hajallaan siellä täällä
          valkoisella rantahietikolla.
        </p>
        <p class="paragraph">
          Tämän kummastuttavan näköalan tenhoamana olin kokonaan unohtanut
          tarkoituksen, jota varten täällä valvoimme, mutta toverini tarttui
          käsivarteeni ja kuiskasi: »pidä nyt varasi, pian ne tulevat.»
        </p>
        <p class="paragraph">
          Minä säpsähdin ja käänsin silmäni rantaan päin. Ja tosiaan siellä näkyi
          yksi, ja jälleen yksi ja vieläkin yksi kilpikonna nostavan päänsä meren
          laineista ihan maan rajalla. Vielä jokunen minuutti, niin jo muuan noista
          oudoista elukoista ryömi maalle tehden uimaliikkeitä. Se seisattui vähäksi
          aikaa veden rajaan huolellisesti tarkastellen ympäristöänsä. Sitten se
          jatkoi kömpimistään ylös maalle melkein suoraan sitä paikkaa kohden, missä
          olimme piilossa.
        </p>
        <p class="paragraph">
          Olin jo ryntäämäisilläni esiin tarttuakseni siihen käsin kiinni, kun vähän
          syrjemmässä, missä kumppanimme olivat vahtimassa, huomasimme viisi
          kilpikonnaa, jotka pyrkivät maalle rantapengertä ylöspäin. Me hillitsimme
          intomme ja pysyttelimme yhä edelleen ihan hiljaa antaaksemme tovereillekin
          tilaisuuden saaliin tavoittamiseen.
        </p>
        <p class="paragraph">
          Aivan meidän läheisyyteemme tultuaan meidän kilpikonnamme rupesi suurilla
          väkevillä eturäpylöillään lakaisemaan altansa pois hiekkaa, ja sillä tavoin
          se lyhyen ajan kuluessa kaivautui vedenrajan tasalle arvattavasti
          asettaaksensa kuoppaan muniansa. Sillä kilpikonnat munivat suuren joukon
          munia yhdellä kertaa, päättäen siitä, että yhdessä kuopassa löydettiin
          likimäärin kahdeksansataa munaa.
        </p>
        <p class="paragraph">
          Saaliimme olisi tullut tavattoman suureksi, jos kaikki toverimme olisivat
          malttaneet pysyä rauhallisina vielä hetkisen aikaa, mutta kaksi heistä
          hyökkäsi liian aikaisin saaliinsa kimppuun ja sillä tavoin he säikäyttivät
          pois ne kilpikonnat, jotka olivat lähinnä rantaa. Tietysti silloin me ja
          toisetkin kaksi hyökkäsimme tarttuen kukin omaan saaliiseemme.
        </p>
        <p class="paragraph">
          Melkoisin voimanponnistuksin onnistuimme kääntämään kilpikonnat selällensä
          ja sillä tavoin oli niiden pakoon pääseminen tehty mahdottomaksi. Silloin
          kilpikonnat päästivät sähisevän äänen ja hosuivat ympärillensä väkevillä
          räpylöillänsä, mutta kun ne voivat liikuttaa raajojansa vain pitkin maata ja
          ainoastaan taakse päin, niin helposti vältti niiden iskut. Väkevää nokan
          muotoista leukaansa kilpikonna ei osannut eikä voinut käyttää
          puolustuksekseen kömpelyytensä vuoksi. Joskus kuitenkin pyydystys tuli vähän
          vaarallisemmaksi. Niinpä sattui kerran, että minä ja toverini saimme kiinni
          niin painavan kilpikonnan, ettemme viimeisiäkään voimiamme ponnistaen
          jaksaneet sitä kallistaa selällensä. Ja kuinka se lieneekään hosunut, niin
          jopa sen onnistui kääntyä merelle päin ja se alkoi ryömiä alamäkeen, veteen
          päin. Me ponnistimme kaikki voimamme saadaksemme sen marssisuunnan
          muutetuksi, mutta emme onnistuneet. Vähän ajan kuluessa oli se raahannut
          meidät mukanansa veden rajaan. Metrin verran vain lisäksi, niin se olisi
          päässyt käsistämme, mutta juuri viime tingassa saimme väkevän kumppanin
          avuksemme. Kolmen miehen voimalla saimme sen käännetyksi maalle päin ja se
          rämpi itse ylämäkeen kun sitä kutittelimme pyrstön alta — ja pian se
          avuttomana oli selällänsä.
        </p>
        <div class="image">
          <img src="images/kuva-03.jpg" alt="">
          <p>Merikilpikonnia.</p>
        </div>
        <p class="paragraph">
          Puolen yön jälkeen tai, jos oli aikaisemmin lähtenyt pois piilopaikaltansa,
          oli turha enää odottaa useampia kilpikonnia. Kiinni otetut konnat jätimme
          rauhallisesti oman onnensa nojaan ja heittäydyimme nukkumaan; aamulla
          ryhdyimme sitten kuljettamaan niitä lahdesta, jossa ne pyydystimme, toiseen
          lahteen, jossa oli tuulen tuomia ajopuita ja maallenousu oli mahdollinen.
        </p>
        <p class="paragraph">
          Kymmenen miehen voimalla yritimme raahata niitä hietikkoa myöten niemelle,
          joka erotti lahdet toisistaan, voidaksemme sitten väkipyöräin avulla tai
          jollakin muulla tavalla hinata ne kallioiden ylitse, mutta kilpikonnain
          raskaat ruumiit kyntivät niin syviä vakoja irtaimeen hiekkaan, että niiden
          kuljetus sillä tavalla oli mahdotonta. Mutta elävinä ne ehdottomasti oli
          laivaan vietävä, jotta saisimme tuoretta lihaa pian alkavalla matkallamme
          Hyväntoivonniemelle.
        </p>
        <p class="paragraph">
          Neuvoteltuamme keksimme keinon, joka pian huomattiin erinomaiseksi.
          Kilpikonnan pää, räpylät ja pyrstö sidottiin nuoralla lujasti yhteen elukan
          toisella puolella, mutta vastakkaisen sivun räpylät jätettiin vapaiksi,
          nimittäin sen puoleiset, jotka olivat merelle päin, kun kilpikonna oli
          käännetty siihen suuntaan, johon sen tahdoimme saada kuljetetuksi. Kaulaan
          ja pyrstöön sitten sidottiin kaksi pitkää nuoraa.
        </p>
        <p class="paragraph">
          Kun nämä valmistukset oli tehty, niin käänsimme taas kilpikonnan vatsallensa
          ja autoimme sen veteen, mihin se halukkaasti pyrki. Veteen päästyänsä rupesi
          se voimakkaasti työskentelemään vapailla räpylöillänsä, ja kun me kahden
          miehen ohjasimme maalta käsin sen kurssia, niin se hyvää vauhtia kulki samaa
          suuntaa kuin rannikko. Tämä oli iloista työtä, johon liittyi pikku
          seikkailuja ja lystikkäitä erikoiskohtauksia.
        </p>
        <p class="paragraph">
          Minun piti kerran sillä tavoin toverini kanssa kuljettaa erästä suurta
          kilpikonnaa. Alussa kaikki kävikin vallan hyvin, mutta kuinka olikaan, niin
          se sai valloilleen myöskin rannanpuoleiset raajansa ja silloin se lähti
          merelle päin sellaisella voimalla, ettemme mitenkään kyenneet pitämään
          puoliamme. Kun huusimme apua, riensi avuksemme kolmas mies, mutta eipä
          tämäkään saanut konnaa pysäytetyksi, vaan se veti meitä kaikista
          vastaponnistuksista huolimatta ulos meren tyrskyihin. Meidän onneksemme
          pohja oli epätasainen, niin että saimme tukevan jalansijan ja tämän lyhyen
          pysähdyksen ajalla nuoran toinen pää kierrettiin ison kiven ympärille ja
          silloin tuli: »topp tykkänään.» Mutta meidän täytyi siinä seisoa hyvän
          aikaa, ennenkuin seuraava miesjoukko saapui meidän avuksemme.
        </p>
        <p class="paragraph">
          Sillä välin oli hauska tehdä huomioita siitä, miten kummallisen helposti
          kilpikonna ui korkeita merentyrskyjä vastaan, joista jo pienimmätkin
          huuhtelivat meidät likomäriksi. Meitä oli jo karttunut luullakseni kuusi
          miestä ja kumminkin meillä oli täysi työ kiskoessamme konnaa maihin
          takaisin. Sitten se jälleen sidottiin tukevasti ja matkaa jatkettiin
          edelleen ilman sen enempiä vastoinkäymisiä.
        </p>
        <p class="paragraph">
          Välttääksemme ajanhukkaa emme pyydystäneet niitä useampia kuin neljätoista
          kappaletta, mutta johan ne yhteensä painoivat useita satoja leivisköitä ja
          niistä saimme tuoretta lihaa niin paljon, että se riitti Hyväntoivonniemeen
          asti, johon matka kesti kokonaista seitsemän viikkoa.
        </p>
        <p class="paragraph">
          Kun minulle sattui soveliasta aikaa, kiipesin ennenmainittua vuorenrotkoa
          myöten ylös. Päästyäni vuoren laelle levisi eteeni heikosti kallistuva
          tasanko, joka oli monen tynnyrinalan laajuinen. Siinä oli aivan kuin
          ihmiskäsin kaivettuja säännöllisiä pellonsarkoja, joiden välillä oli syvät
          ojat. Maa oli kiinteätä tummanruskeata kerrosta, joka oli mullan tapaista,
          mutta raskaampaa. Kasvillisuus oli varsin köyhää. Siellä täällä vain oli
          laikkoja, joissa kasvoi jo mainittuja papuja. Sekä tällä vuorenlaella
          olevalla tasangolla että rotkoissa ja ympärillä olevien vuorten harjanteilla
          oli pienten puiden kuivettuneita runkoja, josta näkyi, että saaressa oli
          jonkun aikaa takaperin kasvanut metsääkin.
        </p>
        <p class="paragraph">
          Vähän matkaa vuoren rotkosta löysin jäännöksiä vähäisestä rakennuksesta. Se
          oli kyhätty kokoon hakkaamattomista kivistä, joita ei muurauslaasti
          yhdistänyt. Seinät olivat puolentoista metrin korkuiset ja katosta ei ollut
          jälkeäkään näkyvissä. Muita jäännöksiä ihmisten töistä en tämän paikan
          läheisyydessä nähnyt enkä minä kulkenutkaan enää kauemmaksi.
        </p>
        <p class="paragraph">
          Tämän yhteydessä tahdon kuitenkin mainita, että vähän matkan päässä
          haaksirikkoutuneen laivan rauskasta näimme ristin, joka oli naulattu kokoon
          veneen jäännöksistä ja ristiin oli piirretty muistaakseni viiden merimiehen
          nimet. He olivat tämän saaren rannikoilla haaksirikossa kuolleet ja siellä
          saaneet hautansa.
        </p>
        <p class="paragraph">
          Maa-eläimiä tällä saarella olivat ainoastaan jo edellä mainitut maakravut.
          Kulkiessani en voinut huomata pienintäkään hyönteistä. Lintuja, mikäli
          huomasin, oli vain kolmea lajia: pikkuiset valkoiset linnut,
          kyyhkysenmuotoiset kalalokit sekä eräs suurenpuoleinen musta lintu, joka oli
          jonkunverran variksen näköinen, mutta erosi siitä erityisesti tavattoman
          pitkän pyrstönsä vuoksi, joka lentäessä liikkui kuin saksien terät, jonka
          tähden nimitimme lintua räätäliksi. Kasvillisuuden köyhyyttä ajatellessa
          tuntui varsin kummalliselta, mistä nuo elukat saivat ravintonsa. Rannoilla
          maakravut tosin pääsivät kilpikonnan poikasten kimppuun ja niiden
          munavarastoihin, kenties saivat saaliiksensa joitakin meren
          hyytelöeläimiäkin, joita laineiden tyrskyt viskelivät maalle, mutta
          korkeammilla paikoilla ei ollut kerrassaan mitään syötävää.
        </p>
        <p class="paragraph">
          Ruokaa ne eivät ainakaan ylenkatsoneet. Sen tulin huomaamaan lyödessäni
          kepillä jotakuta niistä, kun se näytti olevan liian rohkea päälle käymään.
          Heti kun joku elukoista kellistyi kuolleena tai haavoittuneena tantereeseen,
          niin kaikki lähellä olevat hyökkäsivät sen kimppuun, eikä kauan kestänyt,
          ennenkuin se kokonaisena tai paloiteltuna vedettiin niiden maanalaiseen
          koloon. Alhaalla rannalla niitä näki enimmän, mutta niitä ei koskaan
          tavannut ruoanhakuretkillä, vaan istuivat ne enimmäkseen hiljaa kolojensa
          ääressä ikäänkuin saalista vahtien. Mutta annapas kun istahti niiden
          läheisyyteen, niin oitis olivat ne ihmisen kimpussa nipistämässä kynsinensä.
        </p>
        <p class="paragraph">
          Saadaksemme yöllä rauhaa niiden hyökkäyksiltä panimme päivällä toimeen monen
          monet kauheat teurastukset niiden seassa. Eloonjääneet sellaisista
          teurastuksista olivat hyvillään, sillä ne saivat silloin tilaisuuden suuriin
          orgioihin.
        </p>
        <p class="paragraph">
          Osoitteeksi siitä, miten kauan nuo elukat voivat elää syömättä, mainitsen
          vielä, että tullessamme perille Itä-Aasiaan noin viisi kuukautta myöhemmin
          löysimme niitä pari kolme laivan kannelta vesiastian alta. Arvatenkin ne
          olivat sinne joutuneet polttopuiden mukana, joita saarelta tuotiin.
          Nähdessäni yhden noista elukoista, tunsin inhoa ja tallasin sen kuoliaaksi,
          sillä en tahtonut sitä laskea maihin tuottamaan turmiota uudessa kodissamme.
        </p>
        <p class="paragraph">
          Pyydystetyt kilpikonnat pidettiin elävinä, kunnes ne tarpeen tullen yksi
          erällään teurastettiin. Niistä saimme paistia ja lihakeittoa viikkokausiksi.
          Laivalla ollessansa kilpikonnat vielä munivat, ja niiden munia oli
          ruokavarojen lisäksi koottu maaltakin.
        </p>
        <p class="paragraph">
          Paitsi kilpikonnain pyydystämistä urheilivat muutamat vielä joutilaina
          hetkinään pyydystellen ankeriaita rantakivien välisistä vesilammikoista.
          Meille oli epätietoista, olivatko nuo kalat itsestänsä tulleet maalle, vai
          olivatko laineet ne sinne viskanneet. Ne olivat väriltään likaisen
          kellertäviä ja metrin pituisia, mutta tuskin enempää kuin 12 sentimetriä
          paksut ympärimitaten. Suomen ankeriaista ne sitäpaitsi poikkesivat
          tavattoman velttojen liikkeiden kautta, jonka vuoksi niitä saattoikin
          pyydystää ilman muita sen parempia pyydyksiä kuin huopahattu. Ravinnoksi
          emme niitä käyttäneet kertaakaan, sillä ne olivat kovin inhoittavan
          näköisiä.
        </p>
        <p class="paragraph">
          Kuten jo on mainittu, hankimme polttopuita tarpeeksemme haaksirikkoutuneesta
          laivasta ja tästä puuaineesta tehtiin lauttoja, joiden päällä kilpikonnat
          kuljetettiin laivaan.»
        </p>
      </div>
      <div class="chapter">
        <h2 id="chapter6">VI. Juomavettä saadaan — Hyväntoivonniemi</h2>
        <p class="paragraph">
          Vettä oli Trinidadista saatavana vain vähäisen, eikä suurempaa vesimäärää
          siellä löydetty mistään; ja jos olisi löydettykin, niin olisi ollut varsin
          vaivalloista sitä sieltä kuljettaa laivaan. Mutta — kertoo Schoultz — meidän
          vedentarpeemme täytettiin odottamattoman tapauksen kautta ihan vähällä
          vaivalla tunnin kuluessa.
        </p>
        <p class="paragraph">
          Eräänä päivänä, jolloin sattumalta olimme kaikki laivassa ja veneet olivat
          nostetut ylös, tuli äkkiä kova rankkasade, jolloin me veneistä kokosimme
          vettä niin paljon, että suuri vesisäiliömme ja kaikki käsillä olevat astiat
          saatiin vettä täyteen. Asetuimme jonoihin ja vesiämpärit ojennettiin kädestä
          käteen. Siinä toimessa oli noin neljäkymmentä henkilöä ja vettä ammennettiin
          niin nopeasti kuin suinkin, mutta kuitenkin olivat veneet yhä reunoja myöten
          täynnä vettä.
        </p>
        <p class="paragraph">
          Tällaista vedentuloa taivaalta ei oikeastaan voisi sateeksi sanoa, sillä
          vettä tuli ihan kaatamalla niin rankasti, että sitä tuskin voi käsittää se,
          joka ei itse sitä tuntenut; nähdä sitä ei voinut, sillä oli pakko pitää
          päänsä alas taivutettuna. Laivan kannella oli vettä polven korkeuteen,
          kunnes laivan portit avattiin.
        </p>
        <p class="paragraph">
          Arvattavasti oli sadepilvi kulkiessaan useita tuhansia jalkoja korkean
          vuoren yli, jonka juurella laivamme oli, taajentunut ja sitten antanut alas
          kosteutensa. Sadepilvi tuli meitä kohti kirkkaalla taivaalla ja lähestyi
          nopeasti ankaralla pauhinalla korkeana synkkänä pilviseinänä, vaikka oli
          aivan tyven ilma.
        </p>
        <p class="paragraph">
          Alussa olimme kaikki tuosta luonnonilmiöstä ihan hämmästyksissämme, mutta
          pian rupesimme ikäänkuin jokainen saman ajatuksen johtamina,
          itsesuojeluvaiston pakottamina hakemaan vesipytsiä — ja pian oli veden
          kerääminen täydessä käynnissä. Puhetta ja määräyksiä ei kuulunut, kaikki
          tapahtui niinkuin edeltäpäin annettujen määräysten mukaan.
        </p>
        <p class="paragraph">
          Kauan kestäneen myrskyn ansiosta, joka meidät oli ajanut niin pitkälle
          länteen päin, olimme välttäneet suuria kärsimyksiä, ehkäpä surkean
          janokuolemankin, ja olimme myös saaneet tarvevarastoomme runsaita lisiä.
        </p>
        <p class="paragraph">
          Pari viikkoa oli laivamme ollut ankkurissa kolmenkymmenen sylen syvyydellä
          yksinänsä keskellä valtamerta olevan kalliosaaren kupeella. Sitten ankkuri
          nostettiin ja laivan kurssi käännettiin lähinnä Hyväntoivonnientä kohden.
        </p>
        <p class="paragraph">
          Päiväntasaajan seuduilla usein vallitsee täydellinen tyven. Purjeet
          riippuvat velttoina ja laivat kelluvat veden pinnalla liikahtamatta
          paikaltaan. Niin tapahtui Imperatorillekin. Sellaisissa tilaisuuksissa
          pidettiin laivalla aina jotakin hauskuutta, tanssittiin harmonikan soiton
          mukaan, harjoiteltiin pilkkaanampumista tai pidettiin jotakin muuta iloa.
          Laivalla olevat rouvat valmistivat erikoisen herkullisen päivällisen ja
          torttuja, joita tavallisesti jaettiin palkinnoiksi kilpa-ammunnassa.
        </p>
        <p class="paragraph">
          Tultuamme suotuisain pasaatituulten alueelle sai laivamme usein 12:n solmun
          vauhdin. Laiva ei ehtinyt kulkea yhtä nopeasti kuin jäljessämme vyöryvät
          valtavan suuret aallot. Kerran tuli laivan perän yli suuri hyökylaine, mursi
          laivan reelingin ja murskasi rikki valaanpyyntiveneen, joka oli nostettu
          korkealle reelingin yläpuolelle kannattimiinsa.
        </p>
        <p class="paragraph">
          Matka Hyväntoivonniemelle asti oli yksitoikkoinen ja vailla seikkailuja.
          Kerran näimme valaita ja veneet laskettiin alas niitä pyydystämään, mutta
          tuuli puhalsi navakasti ja valaat uivat niin nopeasti vastatuuleen, että
          soudettuamme pari tuntia niiden jäljessä, katosivat ne meidän näkyvistämme.
          Itse puolestani — kirjoittaa Schoultz — olin varsin tyytyväinen tällaiseen
          lopputulokseen, sillä kun oli tulossa sade ja sumuinen ilma, niin ei ollut
          lainkaan mieluista olla avoimessa veneessä aukealla valtamerellä, kun mukana
          ei ollut palaakaan syötävää eikä juoman tilkkaa. Ja vasta pimeän tullessa
          saavuimme takaisin laivaan.
        </p>
        <p class="paragraph">
          Koko pitkän matkan Trinidadista Kapkaupunkiin oli ruokapöytämme hyvin
          varustettu. Pari kertaa viikossa teurastettiin kilpikonna. Verestä tehtiin
          palttua ja veriohukaisia, lihasta keittoa, paistia, ja muita hyviä ruokia.
          Kilpikonnan liha on vähän nuoren pyyn lihan makuista, mutta se on mureampaa
          ja mehevämpää.
        </p>
        <p class="paragraph">
          Ensimmäiset teurastetut kilpikonnat sisälsivät myöskin munia, joita oli
          viidensadan ja tuhannen välillä. Suurimmat ja valmiimmiksi kehittyneet
          olivat kananmunan kokoisia, mutta aivan pyöreitä ja kuori oli pehmeä kuin
          nahka. Munan keltuainen oli suurempi kuin kananmunissa. Kun munat
          keitettiin, niin ne kyllä olivat makeita, mutta kuivahkoja. Vähemmin
          kehittyneet munat sisälsivät hyvin vähän valkuaista ja niiden ympärillä oli
          sangen ohut läpikuultava kesi. Munat tavallisesti jaettiin tasan kaikille
          laivassa ja jokainen sai niistä valmistaa syötävää oman mielensä mukaan.
        </p>
        <p class="paragraph">
          Kilpikonnat saivat vapaasti liikkua laivan kannella ja sydäntä särkevää oli
          nähdä, miten ne vähitellen heikkenivät ja veltostuivat. Tuntikausia ne
          olivat liikkumattomina ja osoittamatta elonmerkkiäkään. Ainoa keino niiden
          virkistämiseksi oli valella silloin tällöin niitä vedellä. Yön aikana ne
          yleensä olivat virkeämmät. Minkä pitemmälle aika kului, sen laihemmaksi tuli
          liha ja sen vähemmin niissä oli verta ja munia. Viimeinen raukka pääsi
          vaivoistaan aivan Kapkaupungin edustalla.
        </p>
        <p class="paragraph">
          Hyväntoivonniemeen tultiin toukokuun 7 p:nä ja sinne piti taas poiketa
          hankkimaan vettä ja polttopuita. Yöllä risteillessämme sen edustalla
          pääsemättä pimeän tähden satamaan, syntyi laivalla tyttö. Perheen lisäys
          tuli proviisori Walldénille ja lapsi sai nimen Selma Konstantia. Lähinnä
          mantereella oli näet Konstantia laakso, hyvin tuttu eurooppalaisillekin
          hyvistä viineistään ja hedelmistään.
        </p>
        <p class="paragraph">
          Luoteistuulet voivat avoimesti puhaltaa Kapkaupungin satamaan ja tällä
          kerralla ne juuri sattuivat vallitsemaan. Näin ollen ei ollut turvallista
          laskea sinne, ja senvuoksi menimmekin 16 kilometriä etelämpänä olevaan
          Hautbay-nimiseen hyvään satamaan, jossa veden ja polttopuiden saanti oli
          helpompaa. Hautbaysta yhtiömiehet tekivät retkeilyjä Kapkaupunkiin.
        </p>
        <p class="paragraph">
          Olimme erittäin iloisia, kun Imperator hyvää vauhtia laski Hautbayhin. Tämä
          ilo johtui osittain siitä, että sataman suu on kaunis ja komea, mutta
          pääasiallisesti siitä, että tiesimme jonkun tunnin kuluttua jälleen saavamme
          astua vakavalle maalle.
        </p>
        <p class="paragraph">
          Edellisenä vuorokautena oli vallinnut kylmä ja myrskyinen sää, mutta onneksi
          oli tuuli myötäinen. Viimeisenä yönä, jonka olimme merellä, oli
          tapahtumaisillaan suuri onnettomuus, johon minä olin syyllinen. (Schoultz).
        </p>
        <p class="paragraph">
          Merenkäynti oli ankara ja me laskimme ulos tuulessa, joka oli varsin luja ja
          meillä oli ylhäällä ainoastaan alemmat märssypurjeet. Minä olin laivan
          ruorissa ja kolmas perämies sekä muu miehistö oli vetäytynyt peräkajuutan
          tyynelle puolelle tuulensuojaan. Kompassilamppu paloi huonosti ja
          huolehtiessani oikean kurssin pitämisestä, koska olimme niin lähellä maata,
          en tullut pitäneeksi vaaria purjeista ja sentähden purjeet pääsivät palamaan
          ja rupesivat viemään laivaa takaperin.
        </p>
        <p class="paragraph">
          Kuului pauketta ja natinaa ja ryski hirveästi, niin että luulin jo koko
          rikin tulevan alas. Ihme oli, ettei se tullutkin. Sekasorto ja vaara
          laivalla oli suuri. Naiset ja lapset parkuivat ja valittelivat luullen
          viimeisen hetkensä tulleen. Onneksi oli kapteeni ensimmäisten joukossa,
          jotka tulivat laivan kannelle, ja myrskyn läpi kaikui voimakkaasti hänen
          huutonsa: »prasseihin!» Sitten hän antoi minulle sellaisen sysäyksen, että
          löysin itseni makaamasta pitkänäni laivan kannella, ja tarttui laivan
          peräsimeen.
        </p>
        <p class="paragraph">
          Kapteeni Höökin reippaan ryhtymisen kautta asiainmenoon vaara meni kuitenkin
          pian ohitse. Laivan riki oli kuitenkin ehtinyt pahoin vahingoittua. Minä
          olin niin pelästynyt ja masentunut, että tuskin pysyin pystyssä, enkä voi
          milloinkaan unohtaa tätä kauhistuttavaa hetkeä. Jos onnettomuus olisi
          tapahtunut tuntia aikaisemmin, nimittäin ennenkuin ylemmät märssypurjeet oli
          otettu sisään, niin laivan topit olisivat menneet yli laidan. Niin kapteeni
          vakuutti minulle, kun hän hetkistä myöhemmin minut kohtasi. Mutta tällä
          kertaa hän ei sanonut minulle yhtäkään nuhtelevaa sanaa. Arvatenkin hän
          kasvoistani näki, miten onneton olin. Toverini olivat myöskin niin
          hienotunteisia, etteivät he koskaan minun läsnäollessani tästä asiasta
          puhuneet sanaakaan.
        </p>
        <p class="paragraph">
          Hautbayn satamaa ympäröi oikealla puolella alaston jättiläiskorkea
          Taffelvuori, joka on Hyväntoivonniemen huomattavin tuntomerkki; vasemmalla
          matalampia, harvaa pensastoa kasvavia kukkuloita, ja niiden välillä vihanta
          laakso, jonka rannikot ovat hiekkaiset ja loivat; laakson läpi kulkee
          iloisesti loriseva kirkasvetinen pieni joki.
        </p>
        <p class="paragraph">
          Oli aamu, kun tulimme satamaan. Aurinko loisti kirkkaasti ja sai lahden
          pienet vilkkaat laineet kimaltelemaan. Ilmassa liiteli tuhansittain
          kormorantteja<a href="#fn2" id="fnref2"><sup>[2]</sup></a>, jotka syöksyivät
          nuolennopeudella meressä olevien saaliittensa kimppuun, niin että vesi
          räiskähti lukuisina hopeapuikkoina korkealle. Kymmenittäin valaita
          temmelteli lahdessa leikkien keskenänsä, niin että niiden leveät pyrstöt
          jymähtäen loiskivat, ja samalla ne ruiskuttivat sieraimistaan suuria
          vesisuihkuja, jotka tuulen hajoittamina putosivat alas loistavana sateena.
        </p>
        <p class="paragraph">
          Puhtaaksi siistittynä ja lipuilla koristettuna, kaikki purjeet levällään
          Imperator liukui tyynen lahden helmaan. Raskas mieliala, joka äsken oli
          vallinnut, oli nyt poissa. Ilo loisti jokaisen kasvoilla, ja kaikkien
          rinnoista pääsi ihastuksen huudahduksia. Vielä hetkinen ja Imperator meni
          tuulilta ja laineilta suojattuun lahteen. Kuului komentosanoja, purjeet
          koottiin ja ankkuri laskettiin vetäen kettinkiä mukanansa.
        </p>
        <p class="paragraph">
          Äkkiä oli tullut niin tavattoman hiljaista ympärillämme. Ei enää kuulunut
          laineiden loisketta, ei näkynyt temmeltäviä valaita eikä saalista
          pyydystäviä kormorantteja; tuo meluava elämä ei tänne ulottunut. Ainoastaan
          heikko maininki hyväili äänettömänä rannan hienoa hiekkaa.
        </p>
        <p class="paragraph">
          Jokainen ääni laivalla tuntui kaikkien mielestä niin kummallisen meluavalta
          ja jokainen ikäänkuin nuhteli itseänsä ja muitakin, jotka jollakin tavoin
          häiritsivät vallitsevaa hiljaisuutta. Laskettiin vene vesille. Kapteeni
          seisoi valmiina lähtemään maihin. Hänen venekuntaansa kuuluvana olin minä
          yksi niistä onnellisista, jotka saivat seurata mukana.
        </p>
        <p class="paragraph">
          Aamusta alkaen olimme puetut mennäksemme maalle. Laivalla ei ollut ketään,
          joka iloisen mielialan kehoituksesta ei olisi pukeutunut juhlapukuun, vaikka
          koko seutu näytti autiolta.
        </p>
        <p class="paragraph">
          Kun astuin veneeseen ja airot kolisten kierivät sivulle, vavahti sydämeni
          niin, että veri nousi poskilleni ja minä tulin hämilleni kömpelyyteni
          tähden. Kapteeni astui alas ja istui paikallensa. Hänen lyhyen
          komentosanansa jälkeen vene erkani laivasta ja muutamalla voimakkaalla
          aironvedolla se meni rantaan.
        </p>
        <p class="paragraph">
          Meitä vastaan tuli tullivirkamies. Hän jo todisti, ettei seutu ollut
          asumaton. Molemmin puolin tervehdittiin ja kapteeni lähti hänen kanssansa
          antaen meille käskyn jäädä paikoillemme.
        </p>
        <p class="paragraph">
          Kuumeentapaisella innolla vedimme veneen maihin ja heittäysimme sitten
          ihanaan metsikköön, jossa kasvoi runsaasti kukkivia valkoisia ja punaisia
          kamelioita. Parvittain pieniä monivärisiä lintuja lenteli, hiljaa
          piipittäen, keveästi kuin perhoset toisesta kukkaryhmästä toiseen.
          Hurmaantuneina me kuljeskelimme sinne tänne tässä kukkatarhassa, jonka
          olemassaoloa ja alkuperää emme osanneet selittää, koska maanlaatu nähtävästi
          oli pelkkää hiekkaa. Oliko tämän kukkaismaan kasvattanut pelkkä ilma ja
          valo?
        </p>
        <p class="paragraph">
          Viimein kuului kimeä vihellys, josta tiesimme kapteenin tulleen veneen luo.
          Moittien omaa tarkkaamattomuuttamme syöksyimme päätäpahkaa sinne ja
          säikytimme kaikki linnut ympärillämme.
        </p>
        <p class="paragraph">
          Iltapäivällä, kun kaikki oli tullilaitoksen kanssa selvitetty, sai suurin
          osa miehistöstä luvan mennä maihin. Muutamat varustautuivat metsästämään
          apinoita, joita Taffelvuoristossa oli tuhansittain.
        </p>
        <p class="paragraph">
          Tällä mielenkiintoisella metsästyksellä olisin mielelläni tahtonut olla
          mukana, mutta minua esti vahtivuoro ja sitäpaitsi minulla ei ollut
          kunnollista pyssyä, kun kauaksi kantava kiväärini oli Trinidadin luona
          mennyt merenpohjaan. Erään toverini kertomuksen mukaan koetan kuitenkin
          kertoa tästä retkestä, vaikka se päättyikin ilman suotuisaa tulosta.
        </p>
        <p class="paragraph">
          »Suuntasimme metsästysmatkamme suoraan lähinnä satamaa olevaa Taffelvuorta
          kohti. Vuoren juurelle tultuamme kuulimme kirkumista ja ulvomista jotenkin
          lähellä. Tämän melun arvasimme olevan apinain ääntä ja sitä kohden aloimme
          kiipeillä ylöspäin. Maa oli varsin hankalaa kulkea, kiviä ja teräviä
          kallionlohkareita oli sikin sokin ja teki nousun tukalaksi. Kun olimme
          tulleet noin puoliväliin rinnettä, kuului meteli äkkiä lähestyvän ja tulevan
          kovaäänisemmäksi. Kohta hyökkäsikin suuri joukko paviaaneja meitä vastaan.
          Ilmeisesti ne olivat hyvin kiukuissaan. Ne tekivät kiivaita liikkeitä ja
          karjuivat joka kerta, kun hyppäsivät penkereeltä toiselle.
        </p>
        <p class="paragraph">
          Lauman etunenässä ryntäsi joukon vanhin; sitä seurasivat toiset
          pituusjärjestyksessä; viimeiset olivat tuskin rottaa suuremmat. Etujoukkojen
          jäsenet olivat isot kuin kelpo metsästyskoirat ja peloittavilta ne
          näyttivät, silmät tuimina takkuisen otsan alla ja kidassa lujat hampaat.
          Vielä peloittavampi oli vaikutus, kun kuuli niitten ärjyvän ja näki niiden
          tavatonta voimaa osoittavat loikkaukset. Me vedimme pyssyjen hanat vireeseen
          ja melkoisen hermostuneina odotimme niiden hyökkäystä. Noin sadan askeleen
          päässä ne seisahtuivat. Vielä hetkisen odotimme, mutta kun ne eivät
          näyttäneet haluavan lähestyä, teimme me sen. Oli näet vielä liian pitkä
          välimatka, jotta olisi voinut ampua hauleilla, eikä meillä ollut sen
          parempia aineita käytettävinämme.
        </p>
        <p class="paragraph">
          Meidän lähenemisemme sai elukat kuitenkin peräytymään pitkin koko linjaa,
          mutta ne väistyivät hyvässä järjestyksessä ja ainoastaan sen verran kuin me
          tulimme lähemmäksi, niin että välimatka välillämme edelleenkin pysyi samana.
        </p>
        <div class="image">
          <img src="images/kuva-04.jpg" alt="">
          <p>Paviaani.</p>
        </div>
        <p class="paragraph">
          Niitä vastaan ammutut yhteislaukaukset ärsyttivät ne jos mahdollista entistä
          kiukkuisemmiksi, mutta ampumisesta kuitenkin seurasi, että välimatka jonkun
          verran suureni. Oli sen ohella hauska huomata, miten erinomaisesti apinat
          noudattivat kuria. Järjestystä seurattiin hyvin tarkasti. Kun pienemmät
          apinat uteliaisuudesta tunkivat liian paljon esille, niin vanhemmat veikot
          niitä ravistelivat lujasti ja survasivat takaisin. Se tapahtui hyvinkin
          häikäilemättä, tempaamalla korvasta, niskasta tai kintusta kuinka vaan
          parhaiten soveltui.
        </p>
        <p class="paragraph">
          Vähitellen apinat vetäytyivät takaisin niin vaikeasti kuljettaviin
          louhikkoihin, että me lakkasimme niitä takaa-ajamasta, varsinkin kun
          metsästys kumminkin olisi jäänyt aivan hyödyttömäksi.»
        </p>
        <p class="paragraph">
          Yökaudet kantautui paviaanien villi ärjyntä vuorten rinteiltä laivalle.
          Jollei olisi tiennyt, mistä ääni sai alkunsa, olisi luullut sitä
          petoeläinten ääneksi.
        </p>
        <p class="paragraph">
          Pian saimme myös kokea, että vaarallinen leopardi asustaa näillä seuduin.
          Mutta se antaa harvoin kuulla ääntänsä. Hiljaa se hiipii retkillänsä, mutta
          aina verta vuotaa siellä, missä se on kulkenut.
        </p>
        <p class="paragraph">
          Eräänä päivänä olimme teurastaneet härän, jonka olimme ostaneet lähellä
          olevasta hollantilaisesta maatalosta. Härän liha oli viety laivaan, mutta
          teurastetun elukan sisä-osat oli pantu pataan kiehumaan aivan joen partaalle
          metsän reunaan. Ennenkuin keitto oli jäähtynyt, tuli pimeä ja me päätimme
          jättää sen huomiseen. Mutta seuraavana aamuna sinne tullessamme oli leopardi
          kuljettanut pois tai syönyt suuhunsa suurimman osan padan sisällyksestä.
          Seurasimme varkaan jälkiä jonkun matkaa metsään kuitenkaan mitään
          löytämättä.
        </p>
        <p class="paragraph">
          Silloin muutamat uhkarohkeat miehet päättivät sillä paikalla pitää vahtia
          seuraavan yön. Mutta joko oli peto saanut kylläksensä keitosta tai saanut
          jotakin parempaa, ainakaan se ei tullut toistamiseen. Parasta olikin, sillä
          hyvin luultavaa on, että jos se olisi tullut, niin joku meidän uljaista
          pojistamme olisi menettänyt henkensä.
        </p>
        <p class="paragraph">
          Englantilaisilta sukeltajilta, jotka sattumalta viettivät tulen ääressä
          yönsä lähellä meitä, kuulimme, että leopardi on näillä seuduilla yleinen ja
          on hyvin vaarallinen päivälläkin. Yöllä ei kukaan mielellään liikkunut omia
          kotinurkkia ulompana, kun leopardin hyökkäys oli pelättävissä.
        </p>
        <p class="paragraph">
          Kumminkin me liikuskelimme jotenkin vapaasti lähistössä sekä varhain että
          myöhään.
        </p>
        <p class="paragraph">
          Päiväkaudet olimme melkein joka mies maalla halonhakkuussa ja kuljetimme
          puut rannalle sekä edelleen laivaan. Tämän työn jälkeen kuljetettiin vettä
          suurissa astioissa joesta prikiin. Jälkimmäinen työ oli epämiellyttävää, kun
          sai suurimman osan päivästä kahlata kylmässä vedessä. Oli kesäkuun
          alkupuoli, se on: Etelä-Afrikassa oli sydäntalven aika. Yöllä oli usein niin
          kylmää, että vesi tyynillä paikoilla joessa meni riitteeseen.
        </p>
        <p class="paragraph">
          Mutta kaikkihan kerran päättyy, ja niin päättyi meidän työmmekin. Kun
          lastaus oli suoritettu, saimme luvan kahdessa eri vuorossa käydä
          Kapkaupungissa.
        </p>
        <p class="paragraph">
          Hautbaysta Kapkaupunkiin oli matkan alkupuoli noin 8 kilometriä kuljettava
          jalkaisin Wynberg nimiselle rautatieasemalle, josta pääsi kaupunkiin
          junalla. Jalkamatka oli mentävä osittain hyvinkin pehmeähiekkaista tietä.
          Oikeastaan tie kulki pitkin Taffelvuoren kuvetta luikertelevaa polkua.
          Wynbergin aseman luona oli vähäinen kauppala.
        </p>
        <p class="paragraph">
          Ensimmäiseen joukkoon, joka kaupunkiin lähti, kuului iloinen ryhmä
          vekkuleita, joiden seassa myöskin minä. (Schoultz). Kukin sai vähäisen
          summan rahaa matkan tarpeisiin. Ne, joilla vielä oli tallella Sal-saarella
          ansaitut rahat, liittivät ne yhteen nyt saatujen kanssa ja olivat siis
          kohtalaisen hyvin varustetut parin päivän jalkamatkaa varten. Varhain
          aamulla läksimme liikkeelle pukeutuneina parhaaseen juhlapukuun ja pulska
          merimieshattu tyylikkäästi päähän asetettuna. Matkan alkupuoli kulki melkein
          asumattoman hiekkatasangon poikki, jossa harvaltaan kasvoi siellä täällä
          kamelioita ja muita pensaskasvejä, taikka komeita hopeapoppeleita, jotka
          ainoastaan täällä kasvavat viljelemättä. Lopputaival oli kiinteätä maata ja
          kaunista. Se kulki asuttujen seutujen kautta. Isohkoon kylään tultuamme
          poikkesimme vähäiseen ravintolaan. Se oli aivan lähellä ihanaa ja rehevää
          Konstantia-laaksoa.
        </p>
        <p class="paragraph">
          Ensin meille annettiin »something to eat» (jotakin syötävää) ja sen jälkeen
          »some Constantia-wine to drink» (vähän Konstantian viiniä juotavaksi).
          Vanhanakin voin vielä innostua muistellessani niitä hetkiä, jolloin nautimme
          Konstantian rypäleiden nestettä. Se neste oli suloisen makuista, ja
          pikarillisen sitä nautittuamme olimme iloisia ja onnellisia; yhä lämpimämmin
          hehkuivat mielet; kielten kannat irtautuivat ja puheita pidettiin toinen
          toisensa jälkeen kaikesta siitä, mikä sielua innostaa ja mitä sydän enimmän
          rakastaa maailmassa, ja sitten kaikui laulu täydestä rinnasta ja sydämen
          pohjasta.
        </p>
        <p class="paragraph">
          Kylliksi nautittuamme lauloimme vielä jäähyväisiksi ihastuneelle
          talonemännälle ja hänen tyttärillensä, joilla silmät olivat kuin sametista
          ja posket kuin kypsän persikan kyljet. Naisten katseet seurasivat meitä, kun
          reippaasti laulellen kuljimme tietämme eteenpäin, ei niinkuin tavallisia
          ravintolassa kävijöitä, vaan niinkuin rakkaita ystäviä. Pian olimme tulleet
          ihastuttavaan Konstantia-laaksoon, jossa Pohjolan suuruus ja etelän komea
          loisto niin tenhoavalla tavalla yhdistyvät. Siinä oli korkea honkametsä
          seetripuiden rinnalla ja niiden suojassa suuria komeita kaktuskasveja
          täydessä kukassa, jotka loistivat kuin purppura ja tuli. Kuljettuamme tämän
          laakson läpi, jossa honkien humina meitä oli tuudittanut omituisiin
          unelmiin, heräsimme jälleen ihmettelyyn ja ihastukseen nähdessämme puron,
          joka kristallinkirkkaita pikku putouksia muodostellen tuli näkyviin, ja
          seurattuaan tien vartta jonkun matkaa jälleen poikkesi syrjään ja meni
          piiloon kypsiä hedelmiä kasvavaan oranssilehtoon, jonka lävitse näkyi
          kauniisti rakennettu, vaaleaksi maalattu maatalo.
        </p>
        <p class="paragraph">
          Tie kulki edelleen mitä vaihtelevimmassa ympäristössä, kunnes saavuimme
          rautatieasemalle. Ehdimme parhaiksi junaan, joka meni Kapkaupunkiin, ja nyt
          mentiin huimaavaa vauhtia. Ympärillä olevista seuduista ei ehtinyt saada
          muuta käsitystä kuin sen, että ne olivat viljeltyjä. Muutamien minuuttien
          kuluttua jo olimme kaupungissa. Jättiläissuurine tavaramakasiineinensa se
          teki suuren ja rikkaan kaupungin vaikutuksen.
        </p>
        <p class="paragraph">
          Menimme sisälle kelvolliseen ravintolaan ja nautittuamme vähän virkistystä
          kävimme katsomassa kaupungin suurenmoista museota, jonne pääsimme sisälle,
          vaikka se sillä kertaa ei ollutkaan yleisölle avoinna. Siellä viivyimme
          luullakseni kokonaista kaksi tuntia. Museossa oli loppumattoman suuri joukko
          kaikenlaisia elukoita täytettyinä, mutta kun olin junan huimaavasta
          vauhdista melkein pökerryksissä, niin ei tehnyt mieli katsella muita kuin
          isompia eläimiä; ne pysyivät kohtalaisesti paikoillaan, mutta perhoset
          näyttivät silmissäni liehuvan sinne tänne, niin että päätä pyörrytti. Eivät
          isot käärmeetkään olleet hauskat katsella. Koetin tarkastella sellaista
          viheriän väristä, suurta, joka kierteisesti oli asetettu puun rungon ympäri,
          mutta mielestäni se näytti niin ilkeästi kääntyvän, että teki aivan pahaa.
          Kun viimein tulimme eläinkokoelmasta ulos, tuntui melkoista paremmalta,
          varsinkin, kun katselin oikein suoraviivaisesti rakennettuja rakennuksia,
          joissa ei ollut mitään koukeroita eikä käyriä.
        </p>
        <p class="paragraph">
          Oli jo aika aterioida ja menimme sen vuoksi ravintolaan, jossa kului
          loppuosa illasta tuottamatta meille hyötyä tai huvitustakaan. Nousimme
          sitten omnibus-vaunuun, jonka eteen oli valjastettu kaksi väkevää hevosta ja
          lähdimme kotiinpäin. Jokainen meistä oli varustautunut matkaeväillä.
          Useimmilla oli viiniä, koska matkamme kulki kuivan hiekkaerämaan kautta.
          Minullakin oli useita pulloja ja sylissä oli sadetakki, joka oli täynnä
          piparkakkuja ja appelsiineja. Vaunu oli niin täynnä, että meidän täytyi
          istua kolmessa kerroksessa toistemme sylissä.
        </p>
        <p class="paragraph">
          Ne, jotka istuivat alimmaisina, valittivat surkeasti tykkänään litistyvänsä,
          mutta kukapa heidän kanssaan olisi tahtonut vaihettaa paikkaa? Heidät
          jätettiin kärsimään ja valittamaan. Mutta etteivät heidän voimansa ja
          mielensä tyyten masentuisi tarjosimme heille pulloistamme viiniä ja
          lauloimme heille serenaadeja. Vaikeata on sanoa, mitenkä heidän olisi
          lopullisesti käynyt, jolleivät asianhaarat olisi tulleet heidän avuksensa.
          Noin matkan puoliväliin tultuamme ajurimme ei sanonut enää ajavansa
          edemmäksi, sillä tie tuli niin pehmeäksi, että hiekka upotti pyöräin alla ja
          hän sitäpaitsi pelkäsi, että hänen kimppuunsa hyökkäisi leopardi
          paluumatkalla peltojen halki. Me tarjosimme hänelle suuremman maksun, kuin
          mistä oli sovittu, mutta hän oli taipumaton. Silloin ei muu auttanut kuin
          astua ulos vaunuista ja lähteä pilkkopimeässä astumaan jalkaisin
          loppumatkaa.
        </p>
        <p class="paragraph">
          Ne, joiden jalat olivat puutuneet, asetettiin kaikki pitkällensä maata
          keskelle tietä peräkkäin ja päät käännettyinä kotiinpäin, että tietäisivät,
          mihin päin lähteä, kun virkoaisivat. Ja etteivät jäisi nälkään, pistin
          piparkakun jokaiselle suuhun. Joku iloinen veitikka vielä priiskoitti viiniä
          heidän päällensä muka suojellaksensa heitä leopardeilta.
        </p>
        <p class="paragraph">
          Alussa marssiminen kävi jotakuinkin hyvin, niin kauan kuin jaksoimme laulaa;
          mutta kun tulimme aukealle kedolle, ja meidän täytyi tallustella eteenpäin
          pehmeässä hiekassa, silloin voimat niin väsyivät, että meidän täytyi levätä
          hetkinen. Minun tavaramyttyni, joka alussa oli painanut korkeintaan pari
          leiviskää, oli nyt mielestäni monta vertaa raskaampi, ja saadakseni sen
          sisällyksen kevyemmäksi avasin sen keskellä seuraa kehoittaen tovereita
          siitä ottamaan. Tämä nauttiminen ei painoa vähentänyt paljoakaan, mutta
          sattui toinen pikku seikka, joka vaikutti siinä suhteessa paremmin. Sattui
          näet, että sadetakkini toinen hiha pääsi irti siitä siteestä, joka
          tavaramyttyäni piti koossa ja sitä tietä tippuivat ulos appelsiinit ja
          piparkakut toinen toisensa jälkeen. En tietysti huomannut mitään, mutta koko
          kantamukseni hupeni vähitellen, niin että perille tullessani sadasta
          viidestäkymmenestä äppelsiinista minulla oli kolme jäljellä. Ehkäpä tämä
          seikka auttoikin, että minä silloisessa väsymystilassani jaksoin kulkea
          kotiin (laivaan). Viimeiset kolme neljä peninkulmaa me astuimme perätysten
          kivenheitto joka miehen välillä, ja tämä veltto astuskeleminen väsytti
          enimmän.
        </p>
        <p class="paragraph">
          Aivan auringon nousun edellä saapui ensimmäinen osa joukostamme laivaan,
          eikä silloin jäänyt aikaa levätä, sillä toinen osa miehistöstä oli jo
          valmiina lähtöön ja nyt piti meidän ryhtyä vahtivuoroon.
        </p>
        <p class="paragraph">
          Ensimmäisen retkikunnan miehistä monet saapuivat kotiin laivalle vasta
          puolenpäivän aikaan. Pitkä aika kului, ennenkuin Kapkaupungin matkalla
          kestetyt vaivat olivat niin unohtuneet, että taisi nauttia ainoastaan
          paremmista muistoista. Minä koetin olla virkkamatta mitään appelsiineistani
          ja piparkakuistani, mutta kaikki tuli ilmi niiden kautta, jotka tulivat
          perästäpäin ja kauan jälkeenpäin minulle ilakoitiin sen jutun johdosta.
        </p>
        <p class="paragraph">
          Seuraavana päivänä lähti toinen joukkue kaupunkimatkalle ja neljä tai viisi
          kilometriä kuljettuansa se saapui Konstantia-maataloon, jonka omistaja oli
          hollantilainen van Ren. Tässä maatalossa valmistetaan kehuttua Kap-viiniä.
          Viinitarhojen läpi kulkiessaan suomalaiset tapasivat vanhan van Renin, joka
          oli halvaantunut ja jota lykättiin pyöräin päällä liikkuvassa
          sairastuolissa. Hän innostui tiedustelemaan suomalaisten pitkästä matkasta
          Itä-Aasiaan.
        </p>
        <div class="image">
          <img src="images/kuva-05.jpg" alt="">
          <p>Leopardi.</p>
        </div>
        <p class="paragraph">
          Käynnistä Konstantiassa K. F. Nilsson kertoo, että suomalaiset kutsuttiin
          poikkeamaan taloon ja siellä heitä kestittiin mitä parhaiten. Talonomistajan
          poika ja vävy hoitivat taloutta. Vanha herra oli nuorena ollessaan
          oleskellut Tukholmassakin ja muisti vielä muutaman ruotsalaisen sananparren,
          jotka hän lausui juodessaan meidän maljamme: »Min skål, din skål, alla
          vackra flickors skål!» (minun maljani, sinun maljasi, kaikkien kauniiden
          tyttöjen malja!)
        </p>
        <p class="paragraph">
          Konstantiassa oltiin yötä. Joka paikassa vallitsi suuri ylellisyys.
          Makuuvuode oli yhtä leveä kuin pitkäkin ja sen sekä ympärillä että
          yläpuolella oli silkkiset verhot. Tullaksemme ajoissa rautatieasemalle
          nousimme niin aikaisin makuulta, ettei talonväki ollut vielä herännyt. Kun
          tulimme Wynbergiin, näimme muutamia yhtiömiehiämme, jotka istuivat junaa
          odotellen ravintolassa juoden viiniä, joka on sekä hyvää että
          halpahintaista. Sellaista ylellisyyttä ei laivassa saatu kuin joskus
          juhlapäivinä.
        </p>
        <p class="paragraph">
          Kapkaupungissa tehtiin vähän ostoksia. Erikoista huomiota veti puoleensa
          orangutangi, joka kahlehdittuna kojunsa ääreen oli portinvartijana.
        </p>
        <p class="paragraph">
          Eräs meidän yhtiömiehistämme, Alfred Federley, — kertoo Nilsson — joka
          Kapkaupungissa erkani seurastansa, osaamatta sanaakaan englantia, ei
          paluumatkalla noussutkaan junasta pois Wynbergissä, jossa tie erkanee
          länteen päin Hautbayhin, vaan jatkoi matkaa edelleen Simonsbayhin,
          Kapkaupungin varsinaiseen satamaan, sen pitkän maakaistaleen itäisellä
          puolella, mikä pistää ulospäin Afrikan eteläkärjestä.
        </p>
        <p class="paragraph">
          Kun hän perille tultuansa huomasi erehdyksensä, lähti hän jalkaisin
          kulkemaan tuon pitkän maakaistaleen poikki tullaksensa Hautbayhin, johon oli
          18 kilometriä. Matka yli korkeiden vuorien, läpi tiheiden tiettömien
          metsien, maan läpi, jossa asui hottentotteja ja buschmanneja, tuli tietysti
          hänelle hirvittäväksi. Ja hän pääsi perille vasta parin vuorokauden
          harhailujen jälkeen pienen Hautbay-joen varrelle varsin surkeassa tilassa,
          kalpeana ja uupuneena, vaatteet ja saappaat risaisina teräväpiikkisten
          pensasten ja köynnöskasvien repimänä, mies itse hirveästi levottomana
          peljäten, ettei ehtisi perille ennenkuin laiva olisi lähtenyt pois.
        </p>
        <p class="paragraph">
          Kaikeksi onneksi hän heti kohtasi meidän perheitämme, jotka olivat
          asettuneet joen ääreen ruokakopat ja kahvipannut mukanaan ja juuri vastikään
          olivat saaneet vaatteensa pestyiksi ja kuivatuiksi. Luulimme Alfred
          Federleyn (joka myöhemmin kuoli Wladivostokissa) jo joutuneen perikadon
          omaksi, kun häntä ei löydetty Kapkaupungista, missä häntä kyseltiin
          kaikkialla.
        </p>
        <p class="paragraph">
          Edellämainittuun pieneen jokeen tuli insinööri Nilssonin rouva jättäneeksi
          muiston, nimittäin vihkimäsormuksensa. Kun rouva pesi vaatteita joessa, niin
          molemmat sormukset putosivat kylmässä vedessä hänen huomaamattansa sormesta.
          Vasta sitten kun laiva jo oli lähtemäisillään ja ankkuri piti nostettaman,
          huomasi rouva sormuksensa kadonneiksi ja arvasi, että ne olivat pudonneet
          vaatteita huuhtoessa. Vaikka siitä tulikin parin tunnin viivytys, niin
          yhtiömiehet suostuivat siihen, että saatiin mennä sormuksia etsimään. Rouva,
          insinööri ja muutamat toverit palasivat veneellä vaatteiden pesupaikalle.
          Siellä toinen sormuksista heti löytyikin, mutta toinen jäi kadoksiin
          ainaiseksi. Sillä kohdalla joki juoksi tyynesti kirkkaiden rantojen välillä,
          ja ihmisasuntoja ei näkynyt kilometrien matkan päässä.
        </p>
        <p class="paragraph">
          Sillä aikaa kuin Imperator täällä oli ankkurissa, emme nähneet ollenkaan
          asukkaita lukuunottamatta paria kafferilaista, jotka meille toivat
          tilaamiamme ruokavaroja, vihanneksia ja perunoita, Wynbergistä, suurilla
          nelipyöräisillä vaunuilla. Vaunujen eteen oli valjastettu härkäpari, jolla
          oli tavattoman suuret sarvet.
        </p>
      </div>
      <div class="chapter">
        <h2 id="chapter7">VII. Intian valtamerellä</h2>
        <p class="paragraph">
          Laivalla oli taas kaikki kunnossa ja jälleen jatkettiin matkaa itäänpäin
          Intian valtameren halki. (Kertojana on jälleen Schoultz.) Tuuli oli edelleen
          lännessä, ja Imperator kulki hyvää vauhtia. Seuraavana aamuna olimme jo niin
          kaukana, ettei maata näkynyt, mutta parvittain seurasi meitä kaiken päivää
          niin sanottuja kapkyyhkysiä ja albatrosseja. Kun tuuli iltapuolella hiljeni,
          pyydystimme niitä koko joukon. Niitä pyydettiin siten, että lujaan siimaan
          sidottuun koukkuun pantiin syötiksi läskipalanen. Sen annettiin laahata
          10—15 syltä laivan jäljessä. Kun linnut huomasivat läskipalasen, niin ne
          tarttuivat siihen ja silloin ne olivat kiinni. Koukku ei lintuja
          vahingoittanut eikä tuottanut kipua, se tarttui linnun sarviseen nokkaan. Ja
          ne olivat liian tuhmia avataksensa nokkansa. Mutta lujat voimat piti olla
          vetäessä laivaan albatrossia, kun se ponnisteli vastaan siivillään ja
          jaloillaan, jotka ovat teevadin kokoiset. Jos laivalla sattumalta oli luja
          vauhti, niin tarvittiin kahden miehen yhteiset voimat. Kun lintu oli saatu
          laivaan, niin se laskettiin laivan kannelle, ja siitä se ei kyennyt
          nousemaan. Ne istuivat hiljaa katsellen ympärillensä ikäänkuin kummastellen,
          mihin tilaan ne nyt olivat joutuneet. Albratrossi on kalalokeista suurin
          tunnettu laji. Sen siipien pituus kärjestä toiseen on noin 4 metriä ja
          joskus enemmänkin, ja linnun vartalo on lampaan ruhon kokoinen.
        </p>
        <p class="paragraph">
          Kapkyyhkyt ovat myös eräs kalalokkilaji ja hyvin kyyhkysen näköisiä; veimme
          ne alas laivan salonkiin, missä ne iloisesti ja tyytyväisinä kävelivät niin
          kesyinä, kuin jos ne olisivat laivalla syntyneetkin. Olisi ollut varsin
          hauskaa pitää ne laivalla seurana, mutta kun ei niitä saatu mitään syömään,
          niin meidän täytyi ne viskata mereen ja siellä ne pian tulivat toimeen.
          Mutta albatrossit olivat niin typeriä, että vast'ikään koukusta vapautettu
          ja irti laskettu lintu hetikohta uudestaan tarttui koukkuun.
        </p>
        <p class="paragraph">
          Tasan neljäkymmentä päivää kesti, ennenkuin Sumatra ja Jaava tulivat
          näkyviin, ja sen ajan kuluessa ei tapahtunut muita huomattavampia tapauksia,
          kuin että joskus näimme muitakin purjehtijoita. Tuuli oli kaiken aikaa ollut
          myötäinen, mutta ilma oli sateinen.
        </p>
        <p class="paragraph">
          Heti kun olimme lähestyneet maata, tuli ympärillemme koko laivasto
          malaijilaisten djonkkeja, kömpelöitä yhdestä isosta puusta koverrettuja
          aluksia, joissa souti kymmenkunta malaijilaista laulellen korvia särkevää
          laulua.
        </p>
        <p class="paragraph">
          Nämä tulokkaat kauppasivat kookospalmun pähkinöitä, ananas-hedelmiä,
          banaaneja, tamarindeja, monenlaista hilloa posliiniastioissa, joiden ympäri
          oli palmikoitu bamburuokoisia suojuksia, apinoita ja monenlaista muuta
          tavaraa. Luonnollista oli, että meidän laivallamme kaikki käyttivät
          tilaisuutta, ja niin syntyi vilkas tavarainvaihto. Me oikein mässäämällä
          nautimme näitä vastikään poimituita harvinaisia hedelmiä.
        </p>
        <p class="paragraph">
          Myöskin apinan ostimme ja siitä tuli kaikkien suosikki.
        </p>
        <div class="image">
          <img src="images/kuva-06.jpg" alt="">
          <p>Jaavalainen malaiji.</p>
        </div>
        <p class="paragraph">
          Sunda-salmeen tultuamme heinäkuun 15 p. laskimme ankkurin erääseen
          Jaava-saaren lahteen, jonka edustalla rehevän kasvillisuuden peittämä
          New-Islandin saari suojeli meitä kaikilta tuulilta. Täällä taas olimme
          muutamia päiviä ottaen laivaan juomavettä ja tuulen kaatamia mahonkipuita
          polttopuiksi. Jaavan kasvillisuus oli erinomaisen runsas. Kookospalmut ja
          monenlaiset muut puut olivat täpösen täynnä hedelmiä. Niitä ympäröi
          sikinsokin hurjassa epäjärjestyksessä köynnöskasveja, liaaneja, jotka
          tuuheilla lehtiryhmillään estivät auringonpaisteen pääsemästä suoperäiseen
          maanpintaan. Maanpintaa sitäpaitsi päällysti taaja verkko latuskaisia
          puunjuuria, joitten reunat olivat maata kohti kapea syrjä ylöspäin, usein
          kyynärän korkuisia. Tämmöisen metsän halki kulkeminen oli sen vuoksi melkein
          mahdotonta. Puiden rungoista pitelemällä taisi kyllä astua puun juurelta
          toiselle, mutta kun ne olivat varsin liukkaita, niin jalat alinomaa
          luiskahtivat ja kävelijä molskahti puunjuurien välillä oleviin
          kuralätäköihin.
        </p>
        <p class="paragraph">
          Kerran soudimme veneessä vähäistä jokea pitkin, jonka vesi tuskin
          huomattavasti valui esiin metsän peitosta. Mieliala tuli syvällisen
          hartaaksi, kun vene liukui tiheiden lehtiryhmien alle, jotka muodostivat
          holvin yli koko joen, niin että joella vallitsi täydellinen hämärä. Oli niin
          äänetöntä, että voi kuulla oman hengityksensä, ja hiljaisuuden keskeytti
          joskus vain säikähtyneen papukaijan kirkuva huuto. Elävää olentoa ei ollut
          näkyvissä, mutta tumman veden pinnalla joskus huomattavat hiljaiset pyörteet
          osoittivat, että krokotiileja oli läsnä.
        </p>
        <p class="paragraph">
          Meren lahden ranta oli hiekkainen ja siellä voimme liikkua jotenkin ilman
          häiriöitä. Siellä sattui joskus, että pelästytimme lentoon riikinkukkoja tai
          pelikaaneja. Me pelkäsimme nauttia muita hedelmiä kuin kookospalmujen
          pähkinöitä, joita oli puiden latvat täynnä, mutta niitä ei ollut helppo
          saada alas, sillä puiden rungot olivat 5—6 syltä korkeat ja oksattomat.
          Vaikka tiesimme, että metsä oli täynnä villejä eläimiä ja käärmeitä,
          kuljimme kuitenkin huolettomina iltaisin rannikolla valaisten tukalaa
          tietämme lyhdyllä.
        </p>
        <p class="paragraph">
          En voi unohtaa — kirjoittaa Schoultz — miten minä toverien kehoituksesta
          pilkkosen pimeänä iltana kiipesin kookospalmuun hedelmiä ottamaan.
          Tavattomin ponnistuksin onnistuin pääsemään latvaan ja tarttumaan kiinni
          lehtiin, jotka tukevina lähtivät suoraan ulospäin puun rungosta.
        </p>
        <p class="paragraph">
          Mutta kun puun juurella seisovista tovereista joku samalla sanoi: »mutta
          entäpä, jos tuolla puun latvassa olisi kalkkarokäärme!» niin minä säikähdin
          niin ankarasti, että olin putoamaisillani maahan. Toisten toverien iloinen
          pilkanteko minua rauhoitti ja minä rohkaisin jälleen luontoni ruveten
          kiskomaan irti kookospähkinöitä, joita minä leikilläni nakkelin alas
          toverien päälle. Tämä leikki täytyi kuitenkin keskeyttää osaksi sentähden,
          että olin väsyksissä ja osaksi sen vuoksi, että viskasin pähkinällä erästä
          poikaa kalloon niin tarkasti, että hän väitti päänsä tulleen sisäänpäin
          lommolle hatun alla. Alastulo oli hirveän vaikeata ja täytyy olla kiipeämään
          tottunut nuori merimies, jotta sellainen onnistuisi ilman seikkailua.
        </p>
        <p class="paragraph">
          New-Islandin saari, joka on korkea, ei ole epämukava kulkea ja paikoittain
          kuljimme siellä ilman haittaa. Asumaton se oli, mutta pienet suippokattoiset
          palmujen lehdistä tehdyt majat osoittivat, että sinne joskus tuli maan
          alkuasukkaita. Puolen päivän aikaan, kun aurinko oli kohtisuorassa pään
          yläpuolella, vallitsi kaikkialla hiljaisuus, mutta illan suussa tuli
          musiikkia ja elämää jokaiseen puuhun.
        </p>
        <p class="paragraph">
          Linnuista näimme enimmän riikinkukkoja ja useita papukaijalajeja.
          Nisäkkäistä näimme vain apinoita, mutta niitä oli parvittain, monta sataa
          kussakin parvessa. Täällä ne eivät olleet niin arkoja kuin
          Hyväntoivonniemellä ja ne olivat myös melkoista pienempiä eivätkä niin
          kiukkuisia. Harvoin ne olivat maassa, näyttivät enimmäkseen elävän puissa,
          jossa ne liikkuivat ihmeteltävän ketterästi hypäten pitkät matkat puusta
          puuhun. Jos niitä vaara uhkasi tai jos ne pakenivat, niin ne aina
          huolehtivat penikoistaan, jotka otettiin syliin.
        </p>
        <p class="paragraph">
          Yhden tovereistani onnistui ampua haulipyssyllä noin kyynärän pituinen
          apina. Mutta kun se nähtiin kuolleena, niin siitä syntyi sellainen sääli,
          ettei kenenkään tehnyt mieli ampua toista. Kun se oli maassa, sääret
          ojennettuina suoriksi, toinen käsi pitkin maata ja toinen painettuna
          vertavuotavaa kylkeä vastaan, niin se oli tavattomasti ihmisen näköinen. Kun
          apinat ovat hengissä ja hyppelevät puusta puuhun tai kun ne kulkevat
          nelinkontin puiden oksilla, niin yhtäläisyys ihmisen kanssa on paljon
          pienempi kuin jos ne kuolleina ovat pitkällään. Kun metsästäjä vei saaliinsa
          laivaan ja laski sen kajuutan lattialle, niin koko laivan väestö keräytyi
          katselemaan tuota kuollutta eikä ollut ketään, joka ei olisi tullut
          liikutetuksi tuosta surullisesta näystä.
        </p>
        <p class="paragraph">
          Jaavassa kiintyi huomiomme lentokoirain lukemattomiin parviin, jotka tulivat
          joka ilta lentäen Sumatrasta meidän ylitsemme ja palasivat joka aamu
          Jaavasta. Niitä varmaan oli satojatuhansia, sillä vaikka parvi oli ainakin
          englanninpeninkulman levyinen, tai leveämpikin ja lentokoirat lensivät
          lähellä toisiaan ja sangen nopeasti, niin niiden lentoa kesti auringon
          laskusta alkaen vielä pitkän aikaa pimeän tultuakin. Me koetimme ampua
          muutaman laukauksen niitä kohti, mutta ne lensivät niin korkealla, etteivät
          haulit niihin asti ulottuneet tai lienevätkö vain hiukan haavoittaneet.
        </p>
        <p class="paragraph">
          Kolmen päivän pysähdyksen jälkeen nostettiin purjeet taas ja silloin tällöin
          Sumatran tai Jaavan metsistä pitkinä henkäyksinä tulevien hiljaisten
          puhallusten kuljettamana liukui priki vähitellen Sunda-salmen kautta Kiinan
          mereen. Siellä näimme lukemattoman joukon kiinalaisia djonkkeja ja kaikkiin
          kansakuntiin kuuluvia laivoja.
        </p>
      </div>
      <div class="chapter">
        <h2 id="chapter8">VIII. Kiinan vesillä</h2>
        <p class="paragraph">
          Banka- ja Biliton-saarten luona oli meri täynnä tavattoman suuria
          malajilaisten djonkkeja, ja kun siihen aikaan merirosvoutta harjoitettiin
          oikein suuressa mitassa, niin meidänkin kaksi pientä kanuunaamme pantiin
          kuntoon ja joka mies asestettiin kiväärillä. Muutamat djonkit meitä
          seurasivatkin tuntikausia ja saivat meidät koko lailla levottomiksi; mutta
          kun yöllä alkoi tuulla, niin malaijilaisten oli turha yrittää tavoittaa
          meitä purjehtimalla.
        </p>
        <p class="paragraph">
          Ei ole mikään leikin asia joutua tekemisiin näiden merirosvojen kanssa,
          sillä ne ympäröivät laivan joka taholta ja ampuen vilkkaasti joka puolelta
          ne nousevat väkisin laivaan satalukuisena laumana, ja silloin ei ketään
          säästetä. Tapahtui vielä viimeisten vuosien kuluessa minun ollessani
          itämailla, — kirjoittaa Schoultz — että isot höyrylaivatkin, jotka
          satunnaisen polttopuiden puutteen vuoksi kulkivat puolella koneella tai
          purjehtien, joutuivat merirosvojen käsiin ja ryöstettiin perinpohjin.
          Harvoin kukaan miehistöstä pelastui, sillä tavallisesti laiva, kun se ensin
          oli ryöstetty, sytytettiin tuleen. Meidän matkamme perille saakka kävi
          rauhassa ilman mitään taisteluseikkailua. Kyllä me olimmekin asestettuja
          aivan hampaisiin asti. Laivan kannen alla oli aseita suuri varasto ja kaikki
          pyssyt olivat ladatut; samoin meidän etukeulassa oleva pikku tykkimmekin oli
          ladattu rautaromuilla. Joka kerran, kun joku laiva tuli näkyviin, syntyi
          meidän laivassamme melu, ja jos todella yksikään merirosvo olisi meitä
          lähestynyt, niin heidän laivansa varmaan olisi vallattu, sillä meitä oli 37
          hyvin asestettua reipasta miestä, jotka olimme varustetut yksin pitkillä
          koukuillakin vihollislaivojen kiinniottamista varten.
        </p>
        <p class="paragraph">
          Yhden ainoan kerran olimme kapteenin kanssa käymässä pikimmältään maalla
          pienellä saarella Korean niemimaan kohdalla. Saarella kasvoi tuuheata
          metsää, mutta asukkaita siellä ei näkynyt. Korean niemimaan eteläkärjestä
          alkaen matkamme päähän asti oli maata näkyvissä kaiken aikaa. Korean
          rannikko on jyrkkä ja korkeine kukkuloinensa, jotka usein ovat alastomat, se
          ei ole ollenkaan vierasvaraisen näköinen. Vuoret ovat monessa paikassa sen
          näköiset, kuin ne joskus olisivat olleet sulassa tilassa ja äkkiä
          jähmettyneet, kun vuoren pinta vielä läikkyi lyhyinä laineina. Sellaisten
          ylänköjen yli marssiminen lienee aivan mahdotonta. Koko itärannikolla on
          ainoastaan muutamia satamia. Sen vuoksi vuoren kaltevilla rinteillä harvoin
          näkee ihmisasuntoja.
        </p>
        <p class="paragraph">
          Kuta enemmän lähestyy Venäjän aluetta, sen miellyttävämmän näköiseksi maa
          muuttuu. Rannikko muodostaa useita lahtia, eikä ole niin yksitoikkoisen
          jyrkkää.
        </p>
        <p class="paragraph">
          Talvi- ja kesätuulien vaihtuessa raivoaa Itä-Aasian rannikoilla tuon
          tuostakin taifuuniksi nimitettyjä myrskyjä, jotka aikaansaavat joskus
          pilvipyörteitä eli vesipatsaita. Pyörteen keskustassa ilma nousee kiivaasti
          ylös ja merellä vesi nousee korkeiksi vesisuihkuiksi. Vesipatsaan ympäri käy
          huimaava pyörretuuli hirmumyrskyn nopeudella. Sellaisen vesipatsaan
          Imperatorin väestö näki merellä pitemmän matkan päässä Japanin merta
          kulkiessaan. Taivas oli synkkien pilvien peittämä ja Imperatorin purjeet
          olivat reivatut, kun aavistettiin myrskyä, vaikka meri oli tyyni. Laiva oli
          kaikeksi onneksi myrskypyörteen ulkopuolella, niin ettei pyörre ollenkaan
          purjehtijoitamme kohdannut.
        </p>
        <p class="paragraph">
          Aasian karttaa silmäillessä nähdään, että Japanin meri keskikohdallansa
          muodostaa länsirannikolla mutkan, jota sanotaan Pietari Suuren lahdeksi eli
          mutkaksi. Suupuolelta se on noin 150 kilometriä leveä ja jotenkin yhtä
          pitkälle se ulottuu maalle päin pohjoista kohti. Tämän leveän merenpoukaman
          ympäristö oli se luvattu maa, johon suomalaisen yhtiön miehet laivoinensa
          pyrkivät työllä ja toimella onnea ja rikkautta löytämään. Pietari Suuren
          lahdesta itäänpäin kulkee pitkin Japanin meren rannikkoa Tatarian vuoret.
        </p>
        <p class="paragraph">
          Vuoren kukkuloiden välillä näkee suuria, metsää kasvavia laaksoja ja usein
          ovat vuoretkin lehtimetsien peitossa taikka kasvaa niillä uhkeaa heinää,
          jossa käy laumoittain laitumella metsäkauriita ja hirviä. Ja jokaisessa
          pienessä lahdessa näkee kalastajamökkejä ja veneitä, joko mökin luona
          rannalla tai mökin edustalla kalastuksessa. Lahtien suulla usein on meren
          puolella ikäänkuin niiden suojana korkeita metsää kasvavia saaria, useimmat
          niistäkin rikkaat metsän elävistä, jotka sinne ovat joutuneet luultavasti
          talven aikana irtautuneilla jäälautoilla.
        </p>
        <p class="paragraph">
          Amur-joen lisäjoen Sungarin ja Japanin meren välinen osa, itäinen Mandšuria
          on samalla leveysasteella kuin pohjois-Italia (42° Pohj. lev.) mutta
          ilmanala on kylmempi kuin vastaavilla kohdilla Euroopassa. Jäät sulavat
          meren lahdissa huhtikuun alussa ja saman kuukauden lopulla alkaa uusi ruoho
          kasvaa. Huhti-, touko- ja kesäkuun aikoina vallitsee usein sakea sumu, joka
          tulee ja katoaa vuorotellen. Heinä- ja elokuu ovat kylmiä sadeaikoja.
          Miellyttävin aika vuodesta on syksy; sillä syys- ja lokakuu ovat kuivia ja
          lämpimiä. Muutaman peninkulman päässä merestä sisämaahan päin on ilmanala
          suotuisampi, kun sumut eivät sinne ulotu ja sateet eivät ole niin runsaat
          kuin rannikolla. Sen vuoksi vilja sisämaassa menestyy hyvin. Maa on
          runsaskasvuinen ja ruoho oivallinen; mutta karjanhoidolle tekee suurta
          haittaa ruttotauti, joka tappaa joka kevät sadottain elukoita. Hyvien
          lypsylehmien puute on myös tuntuva. Kiinalaiset eivät lypsä lehmiä, eivätkä
          juo maitoa, vaan pitävät lehmiä vetojuhtina samoin kuin sonnejakin.
          Ainoastaan puolivenäläiset lehmät antavat maitoa, vaikka vasikka samaan
          aikaan imee emäänsä. Suurin määrä maitoa, minkä sellainen lehmä
          vuorokaudessa antaa, on puolikolmatta kannua (6 ½ litraa).
        </p>
        <p class="paragraph">
          Vuorten eteläisillä rinteillä on kasvillisuus erinomaisen rehevä.
          Puulajeista, jotka siellä kasvavat, mainittakoon tammi, koivu,
          saksanpähkinä- eli vaalnöttipuu, seetri, korkkitammi, villi omena- ja
          viikunapuu; viljelemättä kasvaa metsissä mustia rypäleitä antava
          viiniköynnös.
        </p>
        <p class="paragraph">
          Eläinkunnasta oli suomalaisten siirtolaisten maahan tullessa
          Itä-Mandšuriassa tavallisia tiikeri, susi, karhu, pantteri, villisika,
          kettu, villikissa, soopeli, sekä muita arvokkaita turkiseläimiä, hirviä ja
          metsäkauriita. Merieläimistä puhutaan myöhempänä.
        </p>
        <p class="paragraph">
          Oli syyskuun alkupuoli v. 1869 kun Imperator Aleksander II siirtolaisinensa
          purjehti Amerikan lahteen, jonka pohjukassa kaikilta tuulilta suojassa
          Nahodka oivallisena satamapaikkana oli valittu kaupunginpaikaksi. Matka
          Suomesta sinne oli kestänyt 11 kuukautta.
        </p>
        <p class="paragraph">
          Imperatorin sinne tullessa oli siellä luonto vielä vehreänä, vaikkei enää
          yhtä vaaleana ja mehevänä kuin keskikesällä. Vaikutelma uudesta kotiseudusta
          oli paljoa parempi kuin oli edeltäpäin arveltu. Laivalla vallitsi iloinen
          mieliala ja toivorikkaita kasvoja näki mihin vain katsoi. Kauniissa
          laaksossa isosta lahdesta kaarevasti ulospistävässä poukamassa oli
          sotilasasema <i>Nahodka</i>, joka silloin oli pelkästään ryhmä tuuheiden
          puiden väliin rakennettuja, valkoisiksi maalattuja taloja.
        </p>
      </div>
      <div class="chapter">
        <h2 id="chapter9">IX. Amurinmaa</h2>
        <p class="paragraph">
          Nahodka, keisarillisten perintömaiden tulevaksi kaupungiksi aiottu, on
          <i>Wladivostokista</i> 60 englanninpeninkulmaa kaakkoon päin. Suomalaisten
          tullessa Nahodkaan oli kuvernööri Valtioneuvos Harald Furuhjelm
          höyrylaivallansa matkustanut Amerikan lahteen laskevaa Šutšan jokea
          ylöspäin, missä suomalaisille uudisasukkaille oli annettu viljelysmaita. Nyt
          hän oli kuulustamassa, miten he siellä viihtyivät ja millainen heidän
          ensimmäinen viljasatonsa näytti olevan. He näet asuivat siellä vasta
          ensimmäistä vuottansa.
        </p>
        <p class="paragraph">
          Odottaessa kuvernöörin kotiintuloa priki koristettiin lipuilla, tykki
          ladattiin ja kun kuvernööri näkyi palaavan, nousivat miehet raakapuille ja
          kuvernööri otettiin vastaan hurraahuudoilla ja kunnialaukauksella.
        </p>
        <p class="paragraph">
          Kuvernööri tuli käymään prikissä ja kutsui yhtiön jäsenet luoksensa illalla
          viettämään Amurinmaalle tuliaisia. Hänen talonsa oli lähinnä meren rantaa
          äsken perustetun puutarhan takana, hirsistä rakennettu ja hyvin sisustettu.
          Myöhemmin tulivat meitä tervehtimään kaikki virkamiehet, joitten joukossa
          sotilaspäällikkö kapteeni Karl Björksten ja valtioneuvos Furuhjelmin
          sihteeri, ylioppilas Örn olivat suomalaisia. Kaikki vastaanottivat meidät
          erittäin sydämellisesti, joka seikka yhä lisäsi sitä hyvää vaikutusta, minkä
          olimme saaneet tästä maasta.
        </p>
        <p class="paragraph">
          Kello kuuden aikaan menimme melkein kaikki valtioneuvos Furuhjelmin luokse,
          joka meitä odotti kutsuvieraiksensa tulomaljat täytettyinä. Ensimmäinen
          malja juotiin kaikkien suomalaisten rakastaman hyvän keisari Aleksanteri
          II:n kunniaksi. Heti maljan juotuamme laulettiin keisarihymni, jonka sanoja
          tosin emme osanneet, mutta kun Furuhjelm ja jotkut muutkin lauloivat mukana,
          niin laulu kuitenkin meni jotakuinkin hyvin, sillä sydämen pohjasta
          laulettiin. Sitten pikarit täytettiin jälleen ja malja juotiin isänmaamme
          Suomen kunniaksi. Ja silloin kaikuivat rakkautta uhkuvat Maammelaulun
          sävelet. Se hetki toi mukanansa omituisen hellän kaipauksen tunnelman,
          jolloin veljen käsi äänettömyyden vallitessa pusersi toisen veikon kättä
          yhteistä kotimaata muistellessa.
        </p>
        <p class="paragraph">
          Maamme laulun jälkeen laulettiin Ernst Wetterhoffin tähän tilaisuuteen
          sepittämä laulu uuden kotimaan kunniaksi. Laulu laulettiin samalla sävelellä
          kuin Maammelaulu. Alkusanat olivat:
        </p>
        <div class="verse"><p>
        Hell dig du land vid Stilla haf<br>
        vi hälsa dig med fröjd<br>
        </p></div>
        <p class="paragraph">
          (Terve, maa Tyynen meren rannikolla, sua tervehdimme ilolla) ja laulu loppui
          sanoihin:
        </p>
        <div class="verse"><p>
        är detta land oss ödet gaf<br>
        till vagga och till graf.<br>
        </p></div>
        <p class="paragraph">
          (Tään maanko kohtalo meille soi kehdoksemme ja haudaksemme).
        </p>
        <p class="paragraph">
          Myöhemmin kuitenkin seurassamme sai vallan ilo ja leikinlasku ja ne
          vallitsivat, kunnes pidoista erottiin myöhään puolen yön jälkeen. Näin kului
          ensimmäinen päivä ja ensimmäinen yö, jotka vietimme uudessa kotimaassa.
          Sittemmin seurasi kyllä tukalampia aikoja, mutta ajat paranivat jälleen.
          Monelle meidän seuraajistamme tämä maa tuli kehdoksi ja syntymämaaksi — vaan
          monelle yhtiön osakkaista siitä tuli myös hautausmaa.
        </p>
        <p class="paragraph">
          Uudisasuntolahankkeen perustaja ja johtaja kapteeni Höök lepää jo mullan
          alla tuolla kaukana. Mutta sitten kun yhtiö oli hajonnut, palasi suurin osa
          yhtiön osakkaista mikä milläkin tavalla takaisin Suomeen.
        </p>
        <p class="paragraph">
          Juhlan jälkeisenä päivänä valittiin retkikunta maanviljelykseen
          perehtyneistä ja sitä ymmärtävistä henkilöistä kulkemaan Šutšan nimistä
          jokea myöten ylöspäin tutkimaan, olisiko siellä sovelias seutu
          uudisasuntolaa varten. Siellä asui jo ennestään maamiehiämme kymmenkunta
          perhettä, jotka Turusta ja Pöytyältä olivat jo keväällä saapuneet
          keisarillisten perintömaiden höyrylaivalla Nahodkalla, jota johti kapteeni
          Brolin.
        </p>
        <p class="paragraph">
          Kansalaisemme olivat asettuneet hedelmällisille paikoille muutaman
          peninkulman päähän joen suulta ylöspäin. He olivat jo muokanneet itselleen
          pieniä peltotilkkuja, joissa kaikki kasvit hyvin menestyivät, mutta huoneita
          he eivät vielä olleet ehtineet rakentaa, vaan asuivat toistaiseksi
          maakuopissa, jotka olivat pienet ja matalat. Varsin tyvtyväisiä he kuitenkin
          olivat, mutta kaipasivat koteja ja omaisiansa.
        </p>
        <p class="paragraph">
          Noin 10 peninkulmaa pitkässä jokilaaksossa olivat silloin hedelmällisimmät
          paikat kiinalaisten hallussa ja siellä vasta sai nähdä, mitä hyvin hoidettu
          maa siellä kykeni antamaan. Kiinalaisten maanviljelys on ihmeteltävää.
          Hienoksi pöyhittyyn maahan he kylvävät kaikki riveihin. Kaiken kesää he
          työskentelevät pitäen maansa puhtaana rikkaruohosta sekä pöyhivät ja
          penkovat maata ihan lakkaamatta. Pienestä peltotilkusta he sillä keinoin
          voivat saada tavattoman runsaan sadon. Karjanhoitoa he eivät harjoita. Mutta
          he pitävät härkiä, joilla he kyntävät maansa. Heidän härkänsä ovat sangen
          suuria, niin että niistä teurastettuina usein saa 45 tai 50 leiviskää lihaa.
          Sikoja he paljon pitävät ja sianliha onkin tärkein eläinkunnasta saatu
          ravintoaine, jota he käyttävät. Hevosia he myös pitävät ja heidän hevosensa
          ovat pieniä, mutta kestäviä ja voimakkaita.
        </p>
        <p class="paragraph">
          Naisia heillä ei ole ollenkaan, koska Kiinan lait kieltävät naisia menemästä
          valtakunnan rajan ulkopuolelle. Varakkaat kiinalaiset ovat kyllä joskus
          naimisissa, mutta heidän vaimonsa ovat muista kansoista otetut, joko
          ostamalla tai ryöstämällä. Viinanpoltto oli heidän keskuudessaan tavallista.
          Melkein jokainen talonomistaja valmisti sitä kotitarpeeksi; moniailla oli
          isot polttimot. Mutta juopottelu heidän keskuudessaan on kuitenkin
          tuntematon pahe. He tuskin milloinkaan juovat niin paljon, että päihtyvät,
          mutta ei ateriaakaan syödä ilman viinaa. Lopuksi sanoo Schoultz heistä, että
          he ainakin siihen aikaan kyllä olivat vieraanvaraisia, mutta ei muutoin
          auttavaisia, kun tuli kysymykseen ajan hukka tai vaivannäkö. —
        </p>
        <p class="paragraph">
          Ei varsin kaukana suomalaisten uudisasuntolasta Šutšanin varrella oli vielä
          toinenkin uudisasuntola, jossa asui rangaistusaikansa loppuun palvelleita
          venäläisiä pahantekijöitä. He olivat asuneet paikkakunnalla jo muutamia
          vuosia ja heidän toimeentulonsa oli kyllä hyvä. Heidän luoksensa jäi
          retkikunta yöksi ja sai siellä maitoa ja kermaa, kurkkuja ja muita
          vihanneksia. Maksua he eivät vaatineet, mutta sen he kuitenkin saivat
          runsaasti. Nahodkaan palatessa käytiin vielä Wrangelin lahdessa, joka on
          Amerikan lahden poukama, katsomassa, olisiko paikka meille sovelias. Mutta
          kun kapteeni Höök katsoi sen sopimattomaksi satamapaikaksi meidän
          laivallemme, jonka piti varsin aikaisin keväällä päästä merelle, hylättiin
          tämä paikka. Monet käsityöläiset ja maanviljelijät pitivät Šutšan-joen
          laaksoa hyvin soveliaana uudisasutukselle, sillä maanlaatu oli kasvavaa,
          joki oli kalarikas, ja elintarpeita y.m. voitiin helposti saada Nahodkasta,
          mutta kapteenin mieli teki valaiden pyyntiin ja hän tahtoi prikille paremman
          ja avointa merta läheisemmän sataman, joka olisi vähän kauempana Nahodkasta.
          Tahdottiin näet olla aivan täysin riippumattomia ja ainahan voitiin
          ajatella, että valtioneuvos Furuhjelm voisi rajoittaa toimintamme vapautta,
          jos asuisimme liian lähellä häntä.
        </p>
        <p class="paragraph">
          Olimme hänelle hyvin kiitollisia niistä neuvoista, siitä hyväntahtoisuudesta
          ja siitä avusta, jota häneltä saimme koko sen ajan, jolloin hän täällä
          vaikutti, mutta kuitenkin halusimme asua aivan omissa hoteissamme.
        </p>
        <p class="paragraph">
          Kun olimme pari päivää olleet Nahodkassa, jossa saimme ruokavarastomme
          lisätyksi, lähdimme purjehtimaan sieltä lännemmäksi tutkien kaikkia Tyynen
          meren mutkia ja satamia kunnes pysähdyimme <i>Strelok</i>-nimiseen lahteen,
          joka on 42:lla leveysasteella päiväntasaajasta pohjoiseen ja 30
          meripenikulmaa Nahodkasta luoteeseen, Nahodkan ja Wladivostokin
          puolivälissä. Iltapuolella oli ankkuri nostettu Nahodkassa, yö vallitsi
          vielä, kun laskimme Strelokissa ankkurin.
        </p>
        <p class="paragraph">
          Strelokin lahden edustalla suojaa satamaa meren puolella korkea 9 englannin
          penikulmaa pitkä ja puolentoista, paikoitellen 2 engl. penik. leveä saari
          <i>Putjatin</i>. Mantereen puolella Strelokin lahti haarautuu kahteen
          pienempään lahteen, joista <i>Abrekin</i> lahti on itäpuolella ja
          <i>Rasboinikin</i> länsipuolella. Näitä pienempiä lahtia erottaa niemi
          toisistaan, ja tällä niemellä oli pari kiinalaisten rakentamaa
          asuinrakennusta, jotka olivat asumattomia, hyljättyinä ja puoleksi
          rappiolla. Strelokin lahden seudun valitsivat suomalaisen yhtiön jäsenet
          asuinpaikaksensa, kun siinä oli niitä mukavuuksia, joita he halusivat ja
          tarvitsivat. Rasboinikin lahden pohjukassa oli vielä laivalle talvisatamaksi
          soveltuva kaikilta tuulilta suojattu paikka.
        </p>
        <p class="paragraph">
          Schoultz kuvailee Strelokin lahtea ja sen ympäristöä seuraavasti:
        </p>
        <p class="paragraph">
          Molemmin puolin Strelokin lahtea suojelevat sitä pohjoispuolella noin 8
          engl. penikulmaa pitkät niemet, joista idänpuoleinen on sangen korkea, noin
          1000 jalkaa, ja kasvaa tammia, mustaa koivua ja muita kovia lehtipuita.
          Merelle päin idänpuoleinen niemi vähitellen alenee ja päättyy äkkijyrkkiin
          kallioihin. Läntinen niemi on jonkun verran matalampi ja ainoastaan
          mantereen puolella harvan metsän peitossa. Se on hyvin epätasainen. Suippoja
          vuorenkukkuloita ja syviä laaksoja vaihtelee alinomaa ja meren puolella
          sekin päättyy äkkijyrkkiin kallioihin. U-kirjaimen muotoisessa lahdessa on
          pitkänsoikea saari, joka alkaa parin kilometrin päässä maalta ja ulottuu
          merelle päin yhtä kauas kuin niemetkin. Tämän — Putjatinin saaren —
          mantereen puoleinen pää on ehkä 1200 jalkaa korkea ja se on kokonaan metsän
          peitossa ja pinnanmuodostus siinä on samanmuotoinen kuin jos kupin täyttäisi
          kostealla hiekalla ja sen kääntäisi ylösalaisin. Saaren perusta on
          äkkijyrkkä ja siitä nousee ylöspäin ikäänkuin ympyrän säteet lähellä
          toisiaan äkkijyrkät kallionhalkeamat, joissa usein kasvaa vaikeasti
          läpikuljettavia viidakkoja. Sisimmän niemen kärki on vähäinen tasainen
          hietikkoniemeke ja siitä edelleen kulkee koko itäpuoleista rannikkoa pitkin
          kapea ja tasainen hiekkareuna. Eteläpuolella Putjatinin kukkula laskee
          äkkijyrkkänä matalaa heinäkasvuista niittymaata kohti, joka on muutaman
          neliökilometrin laajuinen. Keskellä saarta on järvi, niin että ainoastaan
          kapeat kannakset yhdistävät molemmin puolin järveä saaren pohjoispään
          eteläpäähän, joka kohoaa melkoisen korkeaksi, mutta alenee jälleen noin
          parin sadan jalan korkuiseksi tasangoksi. Putjatinin eteläpää päättyy
          äkkijyrkkiin 200—300 jalkaa korkeisiin kallioihin.
        </p>
        <p class="paragraph">
          Noin 6 meripeninkulmaa Putjatinin eteläpäästä lounaaseen päin on Askoldin
          saari, joka muodoltaan on hevosenkengän muotoinen ja kohoaa merestä jyrkkinä
          kallioseininä noin 2000 jalkaa. Pitkin sen sekä ulkopuoleisia että
          sisäpuoleisia rantoja on saaren ympärillä kapea hiekkarannikko, jossa
          voidaan nousta maalle tyynellä säällä. Askoldin kasvullisuus on paikoittain
          orapihlajista ja muista pensaista muodostunutta läpitunkematonta viidakkoa,
          paikoittain korkeata lehtimetsää. Toisin paikoin on runsaasti heinää
          kasvavia niittymaita. Sen metsissä on runsaasti hirviä ja suomalaisten
          tullessa saari oli myös kultarikasta. Sekä Putjatin että Askold olivat
          talvella asumattomat, mutta kesällä sinne tuli metsästäjiä, kalastajia ja
          kullanetsijöitä, jotka asuivat tilapäisesti tekaistuissa majoissa.
        </p>
        <p class="paragraph">
          Sekä Abrekin että Rasboinikin lahtea rajoittaa molemmin puolin korkeat
          harvaa metsää kasvavat vuorenharjanteet ja sisinnä hedelmälliset loivasti
          kaltevat jokilaaksot, joiden halki kulkevat pienet, liikenteelle
          sopimattomat, mereen laskevat joet. Lahtien välinen rantaseutu on jotenkin
          suora ja siihen laskee kolmen kilometrin matkalla kolme pientä jokilaaksoa;
          niistä me nimitimme idän puoleista Åberginlaaksoksi, keskimmäistä
          Maisterinlaaksoksi ja lännenpuoleista Tiikerinlaaksoksi. Kaksi
          ensinmainittua oli pienempää ja kasvoivat ainoastaan heinää; Tiikerinlaakson
          alaosa on aukeata, yläosa metsääkasvavaa. Maiseman taustassa on noin 2 000
          jalkaa korkea ja jyrkkä vuori, joka on molemminpuolin yhtäläisesti
          pyöristyvä, ja siitä lähtevät ne kaksi vuorenharjannetta, jotka ympäröivät
          koko näköpiirin.
        </p>
        <p class="paragraph">
          Jokilaaksoja lukuunottamatta oli merenrannikko aivan jyrkkä ja sen jyrkällä
          sivulla näkyy sen perustana liusketta tai graniittia. Samoin kuin
          merenrannassakin, oli veden rajasta noin 50 jalan korkeudessa maa
          muodostanut penkereitä, jotka tasaisesti kohosivat maiseman taustaan päin.
          Åberginlaakson ja Maisterinlaakson välillä oli alava hiekkarannikko, jonka
          edustalla oli parikymmentä syltä syvä vesi. Tällä kohdalla olivat
          edellämainitut autioiksi jätetyt kiinalaiset asunnot, ja niiden
          läheisyydessä nousimme maalle ja valitsimme sen paikan uudeksi
          asuinseuduksemme.
        </p>
        <p class="paragraph">
          Paremman käsityksen näistä seuduista, joita ei ole merkitty tavallisiin
          koulukarttoihin, saa kirjan loppuun liitetystä merikortin suurennuksesta.
        </p>
      </div>
      <div class="chapter">
        <h2 id="chapter10">X. Uudisasuntola perustetaan</h2>
        <p class="paragraph">
          Pitkän ja monivaiheisen, osaksi tukalankin merimatkan jälkeen olivat
          suomalaiset vihdoin saapuneet matkansa päähän, olivat valikoineet uuden
          asuinpaikkansa ja laskeneet laivansa ankkurin tyyneen ja suojattuun
          satamaan. Kun suurimman osan elämästään kiinteällä maalla asuneet ihmiset,
          kaikenlaiset myrskyt ja heilumiset koettuaan, nyt vihdoinkin pääsivät
          tyyneen satamaan ja tunsivat sieraimissaan metsän tuoksun, niin heidän teki
          mielensä levätä yö vakavalla maankamaralla. Vähät siitä, vaikka ihmisasuntoa
          ei näkynyt missään. Olihan ranta tasainen ja kaunis. Kuivista puista
          tehtäisiin nuotiovalkea, jonka ääressä olisi suloinen nautinto nukkua
          verrattuna siihen edestakaisin heilumiseen, jota oli saatu kokea laivassa
          merellä.
        </p>
        <p class="paragraph">
          Ja niin mentiin maihin vähän matkan päähän laivasta. Tehtiin nuotiovalkeat
          ja haaveiltiin tulevaisuuden unelmia kaikesta siitä onnesta, mikä tässä
          uudessa kotiseudussa toivottiin saavutettavan. Vielä oli maa asumatonta,
          suomalaiset tulivat paikkakunnalle ensimmäisinä ja olivat oikeutetut
          valitsemaan asuinpaikaksensa, minkä paikan vain tahtoivat. Arvatenkin olisi
          raskas ja pitkällinen työ edessä ennenkuin täällä saataisiin asumuksia ja
          viljelysmaita kuntoon, mutta leppoinen ilmanala antoi toiveita
          maanviljelyksen ja puutarhanhoidon hyvästä menestymisestä. Luottamus toinen
          toisensa apuun ja yhteisvoimiin sai mielet kuitenkin turvallisiksi ja
          toivehikkaiksi.
        </p>
        <p class="paragraph">
          Nuotiovalkeiden ääressä lausutut toivorikkaat sanat saivat pian rumia
          säestyksiä. Metsästä alkoi usealta eri haaralta kuulua pitkin yötä ilkeitä
          ääniä, jommoisia ihmisen kurkku ei saa syntymään. Suomalaiset olivat tulleet
          tälle seudulle siihen vuodenaikaan, jolloin tiikerit parittelevat, ja
          neljältä viideltä eri taholta kuului tiikerien ääniä metsästä, kun ne
          houkuttelivat toisiaan niinkuin kollikissat naaraskissoja, jommoinen
          musiikki kyllä on Suomessakin tuttua. Tuollainen ääni oli uudisasukkaille
          hyödyllinen ilmoitus, jotta tiesivät olla varuillaan noitten vaarallisten
          petojen suhteen.
        </p>
        <p class="paragraph">
          Strelokin lahdelta katsellessa mantereelle päin näkee noin 4—5 kilometrin
          päässä meren rannikolta taustassa parintuhannen jalan korkuisen vuoren, jota
          kiinalaiset nimittävät <i>Maing</i>, mutta suomalaiset antoivat sille nimen
          <i>Joosefin vuori</i>. Matka Strelokista on yhtä pitkä Nahodkaan kuin
          Wladivostokiin. Vasta sitten, kun suomalaiset uudisasukkaat olivat
          perehtyneet paikkakuntaan, tulivat he huomaamaan, etti lähin ihmisasunto oli
          noin 8 kilometrin päässä oleva kiinalainen mökki eli fansa nimeltä
          <i>Kokotun</i>, jossa asui 4-henkinen perhe, kiinalainen metsästäjä vaimonsa
          ja poikansa kanssa ja lisäksi heidän työmiehensä.
        </p>
        <p class="paragraph">
          Imperatorilla saapuneet suomalaiset pitivät yhtiökokouksen ja päättivät
          asettua asumaan Strelokiin, jonka he olivat katsoneet mukavimmaksi paikaksi
          ja ensiksi päätettiin korjata nuo hyljätyt kiinalaisten rakentamat huoneet
          asuttavaan kuntoon, sillä talvi oli tulossa ja syksy oli jo pitkälle
          edistynyt. Päällystön ja merimiesten sekä muutamain yhtiömiesten johdolla
          laiva palasi Nahodkaan tuomaan siellä ostettua karjaa.
        </p>
        <p class="paragraph">
          Kaikki maalle jääneet joutuivat vilkkaaseen toimintaan ja ne, jotka
          ennestään eivät olleet työhön perehtyneet, saivat käytännöllisesti oppia
          esiintulevia tehtäviä, kun heitä oli neuvomassa työnjohtajat ja
          käsityöläiset, jotka heidät ottivat apulaisikseen.
        </p>
        <p class="paragraph">
          Pian olivat molemmat autiot kiinalaisten rakennukset valmiiksi
          sisustettuina. Suurempi rakennus sisustettiin naimattomille nuorille
          miehille. Siihen sijoitettiin 35 makuupaikkaa ja iso lämmitysuuni, joka
          muurattiin harmaista kivistä, sillä tiiliä oli ainoastaan leipomauunia ja
          keittotakkaa varten. Pienemmässä rakennuksessa oli vain kaksi huonetta,
          keittiö, jossa oli leipomauuni ja keittoliesi sekä sali, joka oli jaettu
          kuuden eri perheen ja neljän palvelustytön asuttavaksi.
        </p>
        <p class="paragraph">
          Priki palasi Strelokiin syyskuun lopulla ja toi mukanansa 20 härkää ja
          hevosen. Lypsylehmiä ei ollut saatavissa. Vetoeläiminä kiinalaiset käyttivät
          ainoastaan härkiä.
        </p>
        <p class="paragraph">
          Heti kuin asuinhuoneet olivat kunnossa, muuttivat rouvat, jotka laivan
          mukana olivat käyneet Nahodkassa, maalle asumaan. Jokaisen emännän piti
          neljän palvelustytön ja parin yhtiöön kuuluvan miehen avustamana vuoron
          mukaan hoitaa viikon ajan taloutta ja valmistaa ruokaa kaikille 50:lle
          hengelle. Ruokavarojen hoitaja antoi talouteen ruoka-ainekset. Näin alettiin
          kommunistinen yhteiselämä.
        </p>
        <div class="image">
          <img src="images/kuva-07.jpg" alt="">
          <p>Suomalaisten uudisasunto Strelokissa.</p>
        </div>
        <div class="image">
          <img src="images/kuva-08.jpg" alt="">
          <p>Suomalainen siirtola-alue Tyynen meren rannikolla.</p>
        </div>
        <p class="paragraph">
          Kun asuinhuoneet oli saatu valmiiksi, piti rakennettaman tavarasuojia
          ruokatavarain ja tarvekalujen säilyttämistä varten sekä navettarakennuksia
          elukoille. Heiniäkin piti koottaman tarpeeksi paljon talven varalle. Kyllä
          saatiin tehdä monenlaista työtä: muurata, sahata, rakentaa, nikkaroida ja
          sitäpaitsi suorittaa maanviljelystöitä. Mutta jokainen teki työtä ilolla ja
          kukin toivoi parempia aikoja. Myöhään syksyllä kuokittiin pari tynnyrinalaa
          maata. Jokaisen oli tehtävä yksi kapanala päivässä. Joka oli voimakas ja
          työhön tottunut, suoritti tehtävän 6:ssa tai 7:ssä tunnissa; tottumaton
          sensijaan sai tehdä työtä kymmenenkin tuntia, mutta pitkä merimatka ja
          iloinen elämä laivalla oli voimistanut ja kehittänyt niitäkin, jotka olivat
          tottumattomia ruumiilliseen työhön.
        </p>
        <p class="paragraph">
          Heti Strelokiin tultua pantiin toimeen ajometsästys edustalla olevalla
          Putjatinin saarella. Metsästys alettiin saaren eteläpäästä ja muodostettiin
          35-miehinen metsästäjärivi koko saaren poikki. Ampujat olivat sopivan matkan
          päässä toisistaan ja heidän välillään kulkivat tottumattomat metsämiehet
          varustettuina lyömäaseilla, torvilla ja rämistimillä, etteivät laskisi
          yhtäkään otusta ajorivin lävitse. Saari oli vuorinen ja asumaton. Siellä
          kasvoi koivuja, tammia, korkkipuita, sokerivaahteraa, saarnia, jalavia,
          leppiä, marjakuusia ja etelänpuoleisilla rinteillä taas villejä omenapuita,
          viiniköynnöksiä ja monenlaisia pensaita. Tällä metsästysmatkalla, joka alkoi
          aikaisin aamulla ja päättyi iltahämärässä, saimme saaliina 11 metsäkaurista
          ja 3 isoa hirveä. Petoeläimiä emme nähneet.
        </p>
        <p class="paragraph">
          Muutamia päiviä myöhemmin insinööri Nilsson ja hänen rouvansa soutivat
          Putjatiniin poimimaan mustia viinirypäleitä, joita siellä kasvoi runsaasti,
          ja joita rouva halusi keittää hilloksi. He kulkivat kumpikin eri suunnalle.
          Insinöörin katsellessa korkealta kukkulalta merelle, huomasi hän joukon
          aluksia, pieniä soutuveneitä, noin 30—40 vaiheilla, tulevan Nahodkasta päin,
          jokaisessa ainoastaan yksi soutaja. Insinööri pelästyi, arvellen, että
          alkuasukkaat olivat mahdollisesti kuulleet prikin saapumisesta ja aikoivat
          hyökätä tulokkaiden kimppuun. Hän meni heti rantaan päin, missä heidän
          veneensä oli. Sillävälin vene toisensa jälkeen laski saaren rantaan. Rouva
          kertoi, että useat soutajista olivat kulkeneet hänen ohitsensa, ja kun hän
          oli yksin, niin hän tunsi vähän pelkäävänsä. Mutta hän ei kuitenkaan
          menettänyt malttiansa, vaan näyttääksensä, ettei hän ollut turvaton, hän
          miehensä revolverilla, joka oli jäänyt nänen suojaksensa, ampui varista,
          joka istui puussa. Kauan eivät rypäleidenpoimijat viipyneet saaressa, vaan
          soutivat kotiinsa. Myöhemmin he saivat kuulla, että soutajat olivat
          merikaalin kokoojia. Mandšurian alkuasukkaat, joita nimitetään mandšuureiksi
          eli taaseiksi ja jotka itseänsä nimittävät mandšeiksi, kokoavat meren
          pohjalla lähellä rannikkoa kasvavaa merikaalia koukuilla, jotka ovat pitkiin
          seipäihin kiinnitetyt. Merikaali on tärkeää Kiinaan vietävää kauppatavaraa
          ja sentähden kesäisin tulee joukottain näille tienoille kiinalaisia kaalia
          nostamaan merestä.
        </p>
        <p class="paragraph">
          Kaalin nostajat siirtyvät paikasta toiseen, asuvat risumajoissa tai
          teltoissa, kasaavat nostamansa kaalin isoihin pieleksiin, jotka myöhemmin
          viedään pois suuremmilla djonkeilla.
        </p>
        <p class="paragraph">
          Ennenkuin meri oli ehtinyt jäätyä, lähti priki päällystön, merimiesten ja
          poikain kanssa Hakodadiin Japaniin ja palasi sieltä tuoden riisiä ja
          monenlaisia muita tarpeita valaanpyyntimatkaa varten. Paluumatkalla priki
          poikkesi Wladivostokiin ja toi sieltä 15 korealaista työmiestä avuksemme
          maanviljelystyöhön. Talvi kului kaikenlaisissa töissä, joista mainittakoon
          tukkien hankkiminen kahta suurempaa taloa varten, jotka piti rakennettaman
          pari kilometriä sisämaahan päin Rasboinikin lahdesta laaksoon, jolle olimme
          antaneet nimen <i>Tiikerinlaakso</i>. Sellainen nimi laaksolle annettiin sen
          johdosta, että siellä kaikkialla tavattiin tiikerien jälkiä. Meidän
          talvitehtäviämme oli vielä halkojen hankinta, sekä rekien ja monenlaisten
          työkalujen valmistaminen.
        </p>
        <p class="paragraph">
          Yhtiömiehistä kävi joka päivä vuoron mukaan kaksi metsästämässä.
          Tavallisesti suunnattiin retki Josefin vuorelle päin ja usein onnistui
          meidän saada joku metsänotus ammutuksi. Näillä metsästysretkillä tehtiin
          tuttavuutta metsästysfansan asukkaiden kanssa. He pyydystivät kesällä hirviä
          kaivettuihin kuoppiin ja elättivät niitä sitten aitauksissa, kunnes hirvien
          uudet sarvet hienon karvaisen nahan peittäminä olivat kasvaneet määrättyyn
          suuruuteen, jolloin niistä Kiinassa maksetaan tavaton hinta, sadasta
          kahteenkin sataan hopearuplaan.
        </p>
        <p class="paragraph">
          Samoin kuin Lapissa elävä poro pudottaa hirvikin vuosittain sarvensa ja
          uudet entistä suuremmat kasvavat sijaan. Uudet sarvet ovat alussa nahan
          peittämät ja pehmeät sekä täynnä verisuonia. Sellaisina kiinalaiset
          katkaisevat hirvien sarvet ja keittävät ne hyytelöksi. Näin saatua hyytelöä
          pidetään Kiinassa hyvin arvokkaana herkkuna. Altai-vuoriston asukkaat
          kuuluvat niinikään pyydystävän hirviä niiden tuoreiden sarvien tähden.
        </p>
        <p class="paragraph">
          Hirven sekä metsäkauriin lihaa sai ostaa ruplalla puudan (16 ½) kiloa.
          Hirvifansaksi suomalaiset nimittivät mandšien asuntoa Strelokin
          pohjoispuolella. Sieltä tuli naapurin poika usein käymään suomalaisten luona
          ja suomalaiset vaihtoivat heiltä suolaa vastaan, jota Kap Verdestä oli
          tuotu, milloin lihaa milloin hirvenrasvaa. Keittämällä puhdistettu
          hirvenrasva säilytetään puhdistetuista suolista tehdyissä pusseissa ja
          kuuluu olevan erittäin hyvää paistinrasvana sekä voin sijakkeena leivän
          päälle levitettynä, niinkuin nykyaikainen margariini.
        </p>
        <p class="paragraph">
          Naapurin poika oli nähnyt, että suomalaisten luona oli myös ennen mainitut
          Helsingin köyhäinhoitohallituksen yhtiön huostaan jättämät nuoret tytöt.
          Useita kertoja hän suomalaisten kanssa hieroi kauppaa saadaksensa ostaa
          niistä yhden tytön (jatu) vaimoksi (lauba) itselleen. Suomalaiset tekivät
          pilkkaa hänen sellaisista naimapuuhistaan ja tarjosivat kujeillen milloin
          yhtä milloin toista tyttöä hänelle kysellen paljonko hän tahtoisi »jatusta»
          maksaa. Poika lupasi maksaa parisataa hopearuplaa yhdestä tytöstä, mutta
          kauppaa ei sittenkään syntynyt.
        </p>
        <p class="paragraph">
          Jauhot loppuivat suomalaisilta kevättalvella v. 1870 ja täytyi lähettää
          kysymään jauhoja Nahodkasta. Mutta sieltä oli mahdoton saada jauhoja, kun ei
          sinne ollut kuljettavaa tietäkään, ainoastaan epätasainen polku, joka
          enimmäksensä seurasi meren rannikkoa. Tämä polku oli noin 80 kilometriä
          pitkä ja sen varrella oli 3 kalastajamökkiä, joissa voi levätä. Ei ollut
          myöskään alusta merimatkaa varten ja sitäpaitsi rannikot ja lahdet olivat
          jäässä. Kuitenkin päätettiin, että 12 miestä lähtisi Nahodkaan jauhoja
          hakemaan jokaisella mukanansa puudan vetoinen selkäpussi. Eihän noihin
          pusseihin mahtuva jauhomäärä kauankaan riittänyt 50:lle hengelle, mutta
          olihan edes vähän. Iltapuolella lähdimme Maing'ista ehtiäksemme Tjuvaisaan
          yöksi; se oli lähin kauppapaikka, josta merikaalin nostajat saivat
          ruokavaroja. Sitten jatkettiin matkaa juoksujalassa, jotta ehdittäisiin
          Nahodkaan ennen yön tuloa. Sitä matkaa oli liki kuusi peninkulmaa. Kun
          tulimme perille, vastaanotti valtioneuvos Furuhjelm meidät hyvin
          ystävällisesti ja antoi meille osoitteen, jonka mukaan saisimme mukavimmalla
          tavalla jauhonpuutteemme poistetuksi.
        </p>
        <p class="paragraph">
          Strelokista (eli Maingista) 12 kilometriä Wladivostokiin päin oli
          Ussurinlahden ja Strelokin lahden välillä eräällä niemellä sotilasasema,
          jonne oli majoitettu 15 sotamiestä. Sotamiesten luona oli ruokavaroja
          runsaasti, ja sieltä voisimme ne helposti kuljettaa kotiimme pitkin
          rannikkoa kirkasta jäätä myöten. Valtioneuvos Furuhjelm antoi meille
          kirjallisen määräyksen, että meille oli sieltä jauhoja luovutettava.
        </p>
        <p class="paragraph">
          Yhtiömiehistä lähti kaksitoista matkalle kahdella reellä. Härkiä ei voitu
          käyttää, sillä niitä ei saatu astumaan jäälle. Maantietä ei ollut, kun meren
          rannikko on äkkijyrkkä ja täynnä syviä rotkoja, jotka päättyvät
          merenrantaan. Kuusi virstaa mainitusta niemestä on Askoldin saari, jossa
          tätä nykyä on perustettu kullanhuuhtomoja. Muutamia satoja syliä rannasta
          oli useita pieniä kalliosaaria. Niitä vastaan murtautuivat kohisten Tyynen
          meren aallot ja luodoilla istui takajaloillaan tusinan verran tavattoman
          suuria merileijonia kauheasti ärjyen; muutamat niistä näyttivät keskenään
          taistelevan, ikäänkuin painiskellen. Olipa oikein kummallinen näky tämä
          vapaudessaan elävien merileijonien näytelmä.
        </p>
        <div class="image">
          <img src="images/kuva-09.jpg" alt="">
          <p>Merileijonia.</p>
        </div>
        <p class="paragraph">
          Sotilasasema oli niemen takana, lahden pohjukassa kallioiden suojassa,
          puoleksi maan sisällä turvekatolla katettuna samoin kuin giljakien ja
          jakuutien asunnot. Nilsson kertoo, että hän kauan jälkeenpäin muisteli,
          miten herkulliselta pitkän jäämatkan jälkeen se ateria maistui, jonka
          vieraanvaraiset sotamiehet tarjosivat tulijoille. Heillä oli tarjottavana
          hirvenlihamuhennosta perunain kanssa ja uunissa paistettua
          tattariryynipuuroa, johon silmäksi oli pantu hirvenrasvaa.
        </p>
        <p class="paragraph">
          Vietettyään yön sotilasten luona ja juotuaan teetä leivän kanssa, lähtivät
          miehet paluumatkalle ja tulivat kotiin mukanaan kuusi niinimattoa täynnä
          jauhoja.
        </p>
        <p class="paragraph">
          Kun laiva oli palannut Japaninmatkalta, järjestettiin yhdyskunta siten, että
          yhtiömiehet jakautuivat kahteen osastoon. Toisen tuli lähteä merelle
          valaanpyyntiin, toisen taas jäädä maalle maanviljelystä harjoittamaan,
          muodostaen uudisasutuksen, joka hankkisi valaanpyyntimiehille ruokatarpeita.
          Nilsson liittyi valaanpyyntimiehistöön, sillä näiden piti saada ylimääräinen
          prosentti saaliista, riippuen kunkin taitavuudesta. Loppuosa piti jaettaman
          tasan kaikille.
        </p>
        <p class="paragraph">
          Alku näytti hyvin lupaavalta, sillä jo laivaa varustettaessa pyyntimatkalle
          huomattiin valas, joka ajoi takaa silliparvea; sillit nimittäin tavallisesti
          nousivat Strelokin lahteen aina jäiden lähdettyä. Kaksi venettä pantiin heti
          kuntoon ja varustettiin tarpeellisilla harppuuneilla ja muilla tarpeilla.
          Toisessa veneessä olivat kapteeni Höök veneen ohjaajana ja proviisori
          Walldén harppuuninheittäjänä. Tämä vene pääsi onnellisesti niin lähelle
          valasta, että keihäs voitiin heittää.
        </p>
        <p class="paragraph">
          Heti kun valas tuntee keihään ruumiissansa, sukeltaa se syvälle tulista
          vauhtia ja manillanuorasta tehty harppuuninvarteen kiinnitetty pyydyssiima
          juoksee ulos yhtä kiivasta vauhtia veneessä olevasta astiasta etukeulassa
          olevan klyysin kautta. Harppuunin heittäjä seisoo kirves kädessä iskeäksensä
          nuoran poikki, jos nuora juoksisi loppuun asti ja vene näyttäisi lähtevän
          seuraamaan valaan mukana meren syvyyteen. Mutta tällaista tapahtuu harvoin.
          Tavallisesti valas jo aikaisemmin kohoaa veden pintaan hengittämään. Sen
          vauhti vähenee ja nuora ei ole enää yhtä kireällä, vaan höllenee. Niinpian
          kuin on mahdollista, tehdään nuoraan silmukka veneen laidassa olevan
          pollarin ympärille. Silloin tavallisesti tulee veneelle pikajunan nopeus.
          Kahden puolen venettä kuohuu vesi korkeana laineena. Sillä tavoin saa joskus
          seurata valaan mukana peninkulmittain, kunnes valas on uupunut. Heti kun
          voidaan, ruvetaan nuoraa lappamaan sisälle veneeseen ja pyritään lähemmäksi
          valasta, jotta toinenkin harppuuni ja siihen kuuluva nuora voidaan heittää
          valaan kylkeen. Silloin valas tekee uuden vimmatun ponnistuksen ja jälleen
          alkaa veneen hinaaminen. Missä valas kulkee, siinä vedenpinta tulee
          verensekaiseksi. Sillä tavoin saa jatkaa monta tuntia, kunnes valas väsyy
          niin, että veneellä voidaan sitä lähestyä. Nyt veneen miehistö tarttuu
          leveäteräisiin pistokeihäisiin ja pistelee valasta niin kauan, kunnes se
          kuolee.
        </p>
        <p class="paragraph">
          Valasta lähestyessä tarvitaan suurta varovaisuutta. Kun siitä vesisuihkusta,
          minkä se puhaltaa sieraimistaan, voi arvata, millä kohdalla se on ja mihin
          se on menossa, koetetaan kiivaalla soutamisella päästä sen edelle. Jos
          luullaan, että on päästy sen läheisyyteen, istutaan veneen tuhdolle,
          tartutaan meloihin, lyhkäisiin lapion muotoisiin airoihin, pistetään ne
          molemmin käsin veteen ja melotaan venettä äänettömästi eteenpäin, nostetaan
          melat yhtä hiljaa vedestä ja odotetaan, kunnes nähdään valaan sukeltavan
          näkyviin vedestä. Tähän kaikkeen vaaditaan paljon kärsivällisyyttä ja
          kestävyyttä, sillä usein valas tulee ylös vedenpintaan aivan toisella
          paikalla kuin oli aavistettu. Täytyy pyrkiä sen lähelle sivultapäin ja varoa
          sen pyrstöä, sillä valaalle on tietysti vähäpätöinen seikka lyödä
          pyrstöllään vene murskaksi tai viskata se ilmaan. Me näimme valaan
          aamupäivällä ja vasta illan hämärtyessä me sen saimme voitetuksi. Valas
          ankkuroitiin 6:n tai 7:n virstan päähän asunnostamme, samalle paikalle,
          missä se saatiin tapetuksi ja seuraavana päivänä läksi meitä kolme
          venekuntaa hinaamaan sitä prikin luo suurella ilolla ja riemulla. Kaikki
          rouvatkin lähtivät saadaksensa olla mukana. — Tämä valas oli laadultaan
          pienempää lajia, pituudeltaan 35 tai 40 jalkaa ja läpimitaten 6 jalan
          paksuinen. Siitä traaniöljystä, joka sen rasvasta keitettiin, saatiin
          Wladivostokissa muutamia satoja hopearuplia.
        </p>
        <p class="paragraph">
          Valaan rasva nyljetään yhtenä levynä ja se tehdään seuraavalla tavalla:
          korkealle laivan mastoihin kiinnitetään kaksi isoa väkipyörää. Näiden
          väkipyöräin kautta kulkevat köydet, joihin on kiinnitetty kaksi isoa koukkua
          ja nämä koukut isketään kiinni valaan rasvakerrokseen. Ankkuripelillä
          ruvetaan koukkuja vähän erällänsä kohottamaan ja leikataan syvä leikkaus
          rasvaan päästä alkaen pyrstöön asti. Sitä mukaa kuin valaan ruho taipuu,
          ratkotaan rasva irti valaan ruumiista suurilla sitä varten tehdyillä
          puukoilla. Miehet seisovat valaan päällä kiertäen sitä hitaasti ympäri sitä
          mukaa kuin rasvakerros irtautuu. Rasva hinataan ylös suurena levynä, joka
          ulottuu märssystä laivan reelinkiin asti. Riippuen valaan suuruudesta voi
          rasvakerroksen paksuus olla 6—18 tuumaa. Jos valas on pitkä, otetaan useampi
          sellainen levy, kukin kappale jonkun verran pitempi kuin välimatka mastojen
          välillä, joihin väkipyörät ovat kiinnitetyt. Rasvakerros lasketaan sitten
          laivan kannelle, leikellään sopiviksi kappaleiksi ja pannaan kahteen hyvin
          isoon pataan, jotka sitä tarkoitusta varten on muurattu laivan kannelle ja
          sitten rasvasta keitetään öljyä. Öljy ammennetaan tynnyreihin sen mukaan
          kuin sitä patoihin muodostuu ja yhtämittaa lisätään uutta rasvaa. Pataan jää
          ruston kaltaista loppujätettä, josta ei enää lähde öljyä ja se käytetään
          polttoaineeksi padan alle. Strelokin lahdessa pyydystämällämme pienellä
          valaalla ei ollut kelvollisia kitalaesta riippuvia hetuloita eli kalanluita;
          ne olivat liian pienet, kapeat ja hoikat. Suurilla hetulavalailla voivat ne
          olla 3—4 metrin pituisia ja usean sadan ruplan arvoiset. Samoin voidaan
          sellaisesta valaasta saada traaniöljyä 4—8 tuhannen ruplan arvosta, riippuen
          valaan suuruudesta.
        </p>
        <p class="paragraph">
          Toukokuun lopulla — kertoo Nilsson — saatoimme lähteä prikillä purjehtimaan
          pohjoisille vesille. Ohotan meren lahdista eivät jäät lähde ennenkuin
          kesäkuun alulla. Ennenkuin ennätimme lähteä purjehtimaan, luikkivat eräänä
          yönä korealaiset työmiehemme meiltä karkuun. He eivät pitäneet meidän
          maanviljelijöistämme ja heidän komennostansa ja korealaisten oli vaikea
          saada suomalaisia heitä ymmärtämään. Kumminkin oli muokattu melkoisen suuri
          ala maata ja siihen kylvettiin perunoita, juurikasveja ja muita syötäviä
          kasveja. Me kylvimme vain vähän viljaa, koska meillä ei ollut myllyä, jolla
          jyvät olisi jauhettu.
        </p>
      </div>
      <div class="chapter">
        <h2 id="chapter11">XI. Valaita pyydystämässä</h2>
        <p class="paragraph">
          Valaanpyyntiretkestä kerromme tässä Nilssonin mukaan.
        </p>
        <p class="paragraph">
          Purjehtimaan lähdettyä pysähdyimme ensin <i>Olga</i>-nimiseen hyvään
          satamaan, joka on 160 meripeninkulmaa pohjoisempana kuin Strelok. Siellä on
          vähäisen joen suulla samanniminen venäläinen kylä. Vuorokauden siellä
          viivyimme, ja sen ajan kuluessa asukkaat meille pyydystivät 500 isoa lohta,
          jotka maksoivat 10 kopeekkaa kappale.
        </p>
        <p class="paragraph">
          Hauskaa oli katsella, miten näppärästi he vetivät lohet vedestä. Joki oli
          paikoitellen ainoastaan parin sylen levyinen. Heillä oli kahta lajia
          pyydystyskaluja: kolmihaarainen iskuatrain ja seiväs, jonka päässä oli
          koukku. Nopeina kuin salamat mennä vilahtivat lohet yhtämittaa vasta- ja
          myötävirtaan. mutta yhtä nopeasti miehet iskivät atraimensa toiseen tai
          toiseen kalaan ja tavallisesti kylkeen isketty lohi vedettiin maalle.
          Kerrottiin, että Amurinjoen suulla muutamina vuodenaikoina saadaan lohia
          niin runsaasti, ettei lohella silloin ollut enää arvoakaan, vaan myytiin
          sitä kopeekasta kappale. Silloin japanilaiset lannoittivat peltojansa
          kaloilla.
        </p>
        <p class="paragraph">
          Mitä rikkauksia täällä olisikaan ollut ansaittavina kapitalisteilla, jotka
          olisivat säännöllisellä tavalla voineet harjoittaa kalastusta!
        </p>
        <p class="paragraph">
          Seuraava paikka, johon aioimme mennä, oli vähäinen <i>Moneron</i>-niminen
          saari Sahalinin läheisyydessä. Sen paikan kapteeni Höök tunsi entisiltä
          matkoiltaan. Siellä nousee merikarhuja tuhansittain keväällä synnyttämään
          penikoitansa ja parittelemaan. Niiden pyynti tapahtuu seuraavasti:
        </p>
        <p class="paragraph">
          Tarkastellaan varovasti, onko niitä kylliksi paljon noussut maalle, että
          kannattaa ryhtyä niitä pyydystämään. Jollei niitä ole, niin asetutaan niitä
          odottamaan. Vanhat koirakset kömpivät maalle ja jokainen niistä koettaa
          houkutella luoksensa niin monta naarasta kuin suinkin. Naarakset nousevat
          sitten hitaasti ja asettuvat koirasten ympärille, jotka tappelemalla muita
          koiraksia vastaan puolustavat omaa perhettänsä. Koirakset kahakoivat
          kiivaasti lisätäksensä omien naarastensa lukua ja naarakset liittyvät
          niihin, jotka parhaiten pitävät puolensa. Nuoremmat ja heikommat merikarhut
          töin tuskin onnistuvat saamaan naarasta itselleen.
        </p>
        <p class="paragraph">
          Kun sillä tavoin on karttunut kylliksi suuri joukko merikarhuja maalle, niin
          pyydystäjämiehistö muodostaa ketjun pitkin rannikkoa, jokainen varustettuna
          saarnipuisella nuijalla. Näin ajetaan merikarhut kauemmaksi maalle ja
          tapetaan siellä iskemällä nuijalla kuonoon. Niiden nahat ovat hyvin
          arvokkaita ja niitä sanotaan majavahylkeen nahoiksi; nahat suolataan ja
          sellaisessa tilassa ne kuljetetaan Honoluluun tai San Fransiskoon, jossa ne
          valmistetaan turkisnahoiksi (säl-bisam).
        </p>
        <p class="paragraph">
          Tullessamme Moneron-saaren luo, näimme, että toinen laiva oli siellä
          ankkurissa ennen meitä. Kapteeni meni laivaan ja sai kuulla, että se oli
          amerikkalainen »Briggs», joka siellä oli pyydystysretkellä. Me jätimme
          amerikkalaiset rauhassa pyydystämään, sillä Briggs kuuluu uhanneen asein
          puolustaa pyyntipaikkaansa. Laivasta voitiin kaukoputken avulla nähdä
          merikarhujen joukottain matelevan rannikoilla. Siinä meiltä meni hukkaan
          suuri rikkaus. Kapteeni Höök meitä lohdutti sillä, että me kyllä löytäisimme
          jonkun toisen saaren, missä me häiritsemättä saisimme nuijia merikarhuja;
          mutta sen pahempi, tämä toivo petti.
        </p>
        <p class="paragraph">
          Vähän myöhemmin suomalaiset menivät maihin toiseen pieneen tuntemattomaan
          saareen ja poimivat siellä veneen täyteen linnunmunia. Jokainen sieppasi
          kiinni niin monta lintua kuin saattoi pitää, ennenkuin ne olivat ehtineet
          lentää pois, sillä ne olivat pesissään niin taajassa, etteivät ne kaikki
          voineet yhtaikaa lähteä lentoon, vaan niitä kävi ottaminen käsin kiinni. Oli
          juhannusaaton aatto, ja sinä päivänä laivamiehet kaikki joivat munatotia.
          Jokainen oli koonnut munia kymmenittäin.
        </p>
        <p class="paragraph">
          Heinäkuun alkupäivinä tultiin Ohotan meressä oleville Šantarin saarille.
          Siellä uiskenteli jäälauttoja kaikkialla ja enimmäkseen oli niin paljon
          sumua, ettei nähnyt ollenkaan eteensä. Yöllä vuoroveden noustua maallepäin
          tuli veden mukana jäitäkin ja ahtautui niin tiheästi laivan ympärille, että
          pelkäsimme sen pusertuvan rikki. Kyllähän koetimme seipäillä lykätä jäitä
          pois laivan luota, mutta ei se auttanut. Vaikka laiva oli ankkuroituna,
          veivät jäät laivan mukanansa ja ahdistivat meidät lahteen, jonka suupuoli
          oli aivan kapea. Aamulla sumun hälvettyä huomasimme ihmeeksemme olevamme
          avarassa lahdessa, maata joka puolella ympärillämme paitse lahden suulla.
          Laskuvesi virtasi nyt maalta poispäin ja vei jäätkin mukanansa ja muutaman
          päivän kuluttua jäitä ei enää näkynytkään. Arvelimme, että jäät olivat
          pusertaneet meitä pahimmin kulkiessamme lahden suun kohdalla.
        </p>
        <p class="paragraph">
          Kaiken kesää me risteilimme joka suunnalle Ohotan meren eteläosassa etsien
          valaita ja usein olimme niitä lähellä. Kerran valas nosti venettä, jossa
          kertoja (Nilsson) oli, niin että jokaisen piti heittäytyä toiselle laidalle,
          ettei vene kaatuisi. Mutta heti valas sukelsi jälleen. Toisen kerran vene
          joutui ihan kolmen ison valaan keskeen, jotka leikittelivät. Oli jännittävä
          hetki, kun äänettömästi melomalla pääsimme aivan niiden viereen. Yksi
          valaista olisi varmasti joutunut meidän saaliiksemme, jollei
          harppuuninheittäjä olisi epäröinyt ja laiminlyönyt oikealla hetkellä heittää
          keihästä. Hän näet odotti veneen ohjaajalta heittokäskyä; tämä taas luotti
          heittäjän omaan arvosteluun, sillä veneen peräpuolelle ei voinut nähdä,
          milloin olisi paras hetki käsillä. Valaat aavistivat jotakin outoa olevan
          tekeillä ja sukelsivat suorastaan meren syvyyteen. »Etkö jo heitä?» huudahti
          veneen ohjaaja, ja silloin harppuuni singottiin veteen valaan jälkeen, joka
          jo oli kadonnut näkyvistä ja tietysti ase ei osunut. On huomattava, ettei
          meillä ollut mukanamme yhtään tottunutta harppuuninheittäjää lukuunottamatta
          kapteeni Höökiä ja tynnyrintekijä Michelsonia, ja nämä olivat kumpikin
          veneiden ohjaajina. Meidän piti käytännössä oppia ammattimme.
        </p>
        <p class="paragraph">
          Kun ruokavaramme alkoivat olla vähissä, menimme maihin erääseen
          giljakkikylään ja ostimme siellä lehmän teurastaaksemme. Kauppias, joka oli
          yksi kylänvanhimmista, käytti silmälaseja, joissa oli isot pyöreät lasit,
          siten vaikuttaaksensa herättävästi arvonantoa. Samalla tavalla tekivät nekin
          kiinalaiset, jotka tahtoivat olla muita etevämmät.
        </p>
        <div class="image">
          <img src="images/kuva-10.jpg" alt="">
          <p>Giljaaki.</p>
        </div>
        <p class="paragraph">
          Kerran, kun olimme soudelleet pitkät matkat ympäri, usein niin kauas
          laivasta, joka oli ankkurissa, ettei sitä näkynytkään, vaikka tiedettiin,
          missä päin se oli, näimme giljakin rannalla. Kun meillä oli nälkä, menimme
          maalle, kokien saada kalaa, sillä emme olleet syöneet lämmintä ruokaa koko
          päivänä. Giljakilla oli kevyt kolmen sylen mittainen verkko käsivarrella ja
          yhtä pitkä hoikka seiväs. Ukko heitti ulos verkkonsa, jonka toinen pää oli
          kiinnitetty seipääseen. Seipään toinen pää oli ukon kädessä. Muutaman
          yrityksen jälkeen jo 8—10 naulan painoinen hopeankiiltävä lohi pyristeli
          rannalla. Se ostettiin ja pantiin heti rautaiseen ämpäriin kiehumaan
          suolaisessa vedessä. Maksuksi lohesta annoimme englantilaisen keksin,
          sellaisen, jollaisia merimiehille annetaan ruoan mukana. Sanomattakin sen
          ymmärtää, että lohi meistä maistui hyvälle.
        </p>
        <p class="paragraph">
          Ohotan meren rannikot ovat kaikkialla täynnä tuulen ajamia puita, joita
          aallot ovat viskelleet rannoille. Enimmäksensä ne ovat sellaisia puita,
          jotka aikoinansa ovat irtautuneet jokien varsilta, kun kevättulvat ovat
          paljastaneet niiden juuret. Hiekka ja laineet olivat silittäneet ne niin
          kirkkaiksi ja pyöristäneet niiden päät, että ne olivat kuin jossakin
          koneessa sorvatut, ja niitä oli kasaantunut sylen korkeudelle ja enemmänkin
          pitkät matkat. Rantojen muodostus näyttää olevan samanlainen kuin
          Hollannissa, sillä vesirajan sisäpuolella on laajoja hiekkakenttiä, joista
          meri on vetäytynyt pois.
        </p>
        <p class="paragraph">
          Koko kesän kuluessa emme saaneet Ohotan merellä enempää kuin yhden ainoan
          valaan ja senkin pienemmän kuin edellisen Strelokissa pyydystetyn. Meidän
          ruokavaramme ja muutkin tarpeemme alkoivat loppua. Yleistä tyytymättömyyttä
          ilmestyi näkyviin; useimmat tahtoivat palata kotiin, vaikka kapteeni Höök
          vielä halusi koetella onnea. Kun ei valaita löydetty, päätettiin tappaa
          muita merielukoita, mistä vaan rasvaa saataisiin. Hylkeensukuisia elukoita
          oli kyllä paljon. Olivathan suomalaiset jo ennen valaanpyyntiretkelle
          lähtöänsä nähneet Strelokin lahden suulla merileijoniksi nimitettyjä isoja
          elukoita, joista varmaan lähtisi paljon rasvaa. Ja niin tehtiin vielä
          toisenlainen yritys.
        </p>
        <p class="paragraph">
          Kapteeni Höökillä oli ehdotus valmiina. Hän oli edellisinä vuosina
          purjehtinut Ohotan ja Beeringin merillä ja tiesi siellä olevan suuria
          merieläviä, hylkeiden ja mursujen sukuisia <i>merilehmiä</i>, jotka syövät
          meressä kasvavaa ruohoa ja lihoavat hyvin rasvaisiksi. Kun ne nousevat
          maalle, ovat ne niin kömpelöitä ja avuttomia, että niitä on helppo tappaa ja
          niistä saa runsaasti traania, sillä ne ovat paljon suurempia kuin hylkeet.
          Ruvetaan niitä pyydystämään ja kokoamaan niiden rasvaa. Siitä tulee arvokas
          kauppatavara.
        </p>
        <p class="paragraph">
          Kokeneen johtajan ehdotusta pidettiin hyvänä, ja sitä päätettiin noudattaa,
          kun ei valaiden pyydystäminenkään onnistunut.
        </p>
        <p class="paragraph">
          Merilehmäksi (latinaksi Rhytina Stelleri) nimitettiin erästä suurta
          hyljelajia, joka tavattiin Beeringin meressä. Sen pituus vaihteli 8:sta
          10:een metriin ja sen paino oli keskimäärin 48 000 kiloa. Sillä ei ole
          yläleuassa etuhampaita, vaan samanlainen rusto kuin lehmälläkin. —
          Merilehmät syövät heinää meren pohjalla ja lihoavat hyvin rasvaisiksi. Kun
          ne nousevat maalle parittelemaan, ovat ne hyvin kömpelöitä ja aivan
          avuttomat pyyntimiesten hyökkäyksiä torjumaan.
        </p>
        <p class="paragraph">
          Honkolan kartanon entinen omistaja, amiraali Furuhjelm kertoi kerran
          joutuneensa sellaiselle pyyntiretkelle Pohj. Amerikan rannikolla. Merilehmiä
          oli kömpinyt maalle iso ryhmä ja pyyntimiehet niitä tappoivat minkä
          kerkisivät. Peljästyneet merielukat lähtivät pakoon pyrkien mereen. Amiraali
          oli rannalla ja näki koko lauman hyökkäävän häntä kohti. Kun hän luuli
          noiden isojen elukkain hyökkäystä vaaralliseksi, alkoi hän huutaa apua,
          sillä hän oli tullut vain katselemaan elukkain pyyntiä ja oli aseeton.
          Suuresti hän kummastui, kun eräs pyyntimiehistä seipäällä hosuen sai koko
          merilehmäryhmän kääntymään pakoon.
        </p>
        <p class="paragraph">
          Niin säälimättömästi ovat ihmiset tappaneet merilehmiä niiden rasvan ja
          nahan täliden, että koko elukkalaji tätä nykyä lienee sukupuuttoon
          hävitetty. Sillä ne eivät ollenkaan kykene puolustautumaan pyyntimiehiä
          vastaan ei hampainensa eikä pakoon lähtemällä, kun ne maalla ovat niin
          kömpelöitä. Kenties niitä on vielä Pohjoisjäämeressä.
        </p>
        <p class="paragraph">
          Laiva oli saapunut pohjoiseen saaristoon. Olivatko saaret Kuriilien vai
          Aleutien ryhmään kuuluvia, sitä ei kertoja minulle maininnut, mutta kun
          tarkastettiin kiikarilla rantoja tarkasti, niin jopa tuolla yksinäisellä
          luodolla nähtiin merielukka, joka oli kömpinyt kallionkielekkeelle päivää
          paistattamaan. Puolitusinaa miestä astui veneeseen ja hiljaa soudettiin
          luotoa kohti, missä otus venytteli kalliolla. Takaperin huopaamalla sitä
          lähestyttiin tuulen alapuolelta. Väkevin miehistä oli asettunut veneen
          perään rautaisilla vanteilla varustettu tamminen nuija kohotettuna käsissä.
          Parin kolmen sylen pituinen ja hyvin paksu elukka loikoili kivellä,
          välittämättä vähääkään hiipivästä veneestä. Kun vene oli tullut tarpeeksi
          likelle, iski perässä istuva mies täydellä voimalla elukkaa päähän
          nuijallaan, luullen sen kallon murskaavansa.
        </p>
        <p class="paragraph">
          Hirmuisesti ärjyen syöksyi meripeto kalliolta mereen ja noustuaan esiin
          syvyydestä hyökkäsi se heti venettä vastaan. Sitä lyötiin uudelleen nuijalla
          päätä kohti, mutta se otti nuijaniskun vastaan torahampainensa, tempasi
          nuijan pois perämiehen käsistä ja puraisi nuijanvarren poikki. Heti se
          uudisti hyökkäyksensä venekuntaa vastaan. Sitä iskettiin kirveillä,
          pisteltiin keihäillä ja venekunnan toiset miehet soutivat pakoon pedon
          raivokkaasti uidessa jäljestä. Sen suusta ja sieraimista syöksyi verta
          miesten päälle sen hyökätessä puremaan. Miehillä oli täysi työ suojella
          henkeänsä vimmatusti hyökkäävää meripetoa vastaan. Aseistetut miehet iskivät
          kilpaa sitä keihäinensä ja kirveinensä joka kerran, kun sen pää kohosi
          vedestä venettä kohti. Pitkän taistelun aikana peto viimein paljosta veren
          vuotamisesta uupui ja saatiin tapetuksi. Useita ämpärillisiä veden sekaista
          verta ammennettiin ulos veneestä, kun kahakka oli päättynyt.
        </p>
        <p class="paragraph">
          Väsyneinä ankarasta ottelusta miehet vetäytyivät laivaan hinaten sinne
          vaivalloisesti saatua saalistansa. Ja kun mielenkiihtymys oli tyyntynyt,
          niin joku heistä virkkoi:
        </p>
        <p class="paragraph">
          »Kuulkaas pojat! Kyllä tämä on ensimmäinen ja viimeinenkin meripeto, jonka
          päivällisunta me häiritsimme hyökkäyksellämme. Tämmöisen rasvamöhkäleen
          pyydystäminen on liian hengenvaarallista hommaa.»
        </p>
        <p class="paragraph">
          Tapettu merielävä ei ollut mikään merilehmä vaan merileijona. Sillä nimellä
          tunnettu elukka (latinaksi Otaria) tavataan vielä yleensä Beeringin salmen
          ja Japanin välisillä vesillä. Se on hylkeiden luokkaan kuuluva ja sen pituus
          on vain 5 metriä. Koiras painaa täysikasvuisena 500 kiloa, mutta naaras on
          vain ⅕ koiraksen suuruudesta.
        </p>
        <div class="image">
          <img src="images/kuva-11.jpg" alt="">
          <p>Aino-kansan mies ja nainen.</p>
        </div>
        <p class="paragraph">
          Ensimmäinen yritys rikastua traanirasvan kaupalla opetti suomalaiset
          uudisasukkaat jättämään kaikki merileijonat rauhassa lisääntymään.
        </p>
        <p class="paragraph">
          Helsingin Yliopiston eläintieteellisessä museossa on täytetty merileijona.
          Arvatenkin amiraali Furuhjelmin hankkima ja lahjoittama.
        </p>
        <p class="paragraph">
          Paluumatkalle lähdettiin, poikettiin rannikolla lahteen, jossa kasvoi
          korkeita kauniita lehtikuusia, hakattiin niitä haloiksi ja täytettiin niillä
          laiva. Myöskin Sahalinin saarelle poikettiin, kun täytyi välttää
          epäsuotuisaa tuulta. Kun miehet kävivät poimimassa muuraimia, joita siellä
          oli runsaasti, näkivät he Aino-kansaan kuuluvan naisen, joka heitä pelästyi
          ja rupesi itkemään, mutta rauhoittui pian, kun sai muutaman hopearahan.
          Aino-kansaa asuu sekä Sahalinin saarella että Japanin pohjoisimmissa osissa.
          Heidän silmäkulmansa ovat tuuheakarvaiset, usein yhteenkasvaneet ja miehet
          ovat tuuheapartaisia, siinä kohden poiketen kaikista muista
          mongoolirotuisista ihmisistä. Ainojen asunnot ovat kiinalaisten asuntojen
          kaltaisia.
        </p>
        <p class="paragraph">
          Laivan ollessa ankkuroituna miehistö 20 sylen syvyydellä onki merestä
          turskia suoraan laivasta. Niitä oli niin runsaasti, ettei kauan tarvinnut
          nykäisyä odotella.
        </p>
      </div>
      <div class="chapter">
        <h2 id="chapter12">XII. Yhtiön hajoittaminen. — Yhtiömiesten myöhempiä vaiheita</h2>
        <p class="paragraph">
          Jokainen ihminen on oman onnensa seppä. Aina toteutuu, että työntekijä, joka
          on huolellinen, ahkera ja kohtuullinen, myöskin edistyy, kehittyy
          taitavammaksi, saavuttaa itsenäisyyttä ja muiden arvonantoa. Hänestä tulee
          oman perheensä isäntä ja haltija ja hän voi kotielämänsä järjestää mielensä
          mukaisesti. Toisin oli laita suomalaisten yhtiömiesten, joilta toverit
          vaativat yhtäläistä työn suoritusta, koska kerran kaikilla oli samanlaiset
          edut ja oikeudetkin. Mutta kaikki eivät kyenneet suorittamaan samanlaista
          työtä ja monet osoittautuivat huolimattomiksi ja välinpitämättömiksi.
          Naimisissa olevat miehet eivät paljoakaan saaneet vaimojensa kanssa
          seurustella, kun näillä oli taakkana koko talouden hoito. Jo ensimmäisen
          kesän kuluessa maalla asuessa nähtiin, että jokainen perhe tahtoi omistaa
          jotakin itsenäisesti erillään muista.
        </p>
        <p class="paragraph">
          Naiset kuokkivat kukin itsellensä pienen maan viljelläksensä jotakin, minkä
          he voisivat sanoa omaksensa, erillänsä yhteisestä. Alituinen riippuvaisuus
          toinen toisestansa teki koko yhtiön osallisuuden rasitukseksi. Varsinkin
          naimisissa olevat pyrkivät vapautumaan tuosta yhtiön pakosta. Jokainen piti
          silmällä kuinka paljon tai miten vähän toinen teki työtä ja laiminlöi itse
          velvollisuutensa.
        </p>
        <p class="paragraph">
          Levottomuudella odottivat maalla olijat prikin palajamista ja sen
          miehistöltä odotettiin kaikkien toiveiden täyttymistä.
        </p>
        <p class="paragraph">
          Viljelykset, jotka olivat ylängöllä sangen korkealla meren pinnasta, jossa
          ei mitään jokea juossut, olivat liiaksi alttiit tuulille, mitkä lakaisivat
          pois ruokamullan ja liian lähellä merta, jonka sumut vaikuttivat
          haitallisesti kasvuun, niin että lukuunottamatta perunoita ja vähän
          juurikasveja kaikista muista kylvöksistä tuli kato. Mutta se kuitenkin
          voitiin todeta, että ylempänä olevissa laaksoissa, Šutšanin ja muiden jokien
          varrella vuodentulo oli erinomainen.
        </p>
        <p class="paragraph">
          Kun sitten valaanpyytäjät tulivat takaisin melkein saamatta mitään toimeen,
          niin kaikki varat olivat lopussa ja paitsi edellämäinittuja
          maanviljelystuotteita, suoloja ja vähän jauhoja, joita yhteisesti
          käytettiin, ei yhdyskunnalla ollut mitään. Yhteinen pääoma oli myöskin
          lopussa ja kaikki olivat alakuloisia ja huolissaan.
        </p>
        <p class="paragraph">
          Marraskuulla pidetyssä yhtiökokouksessa päätettiin hajoittaa yhtiö, vaikka
          kapteeni Höök ja jotkut toisetkin tahtoivat, että lainattaisiin rahoja ja
          koetettaisiin jatkaa vielä vuosi eteenpäin. Päätös tehtiin, että yhtiö oli
          hajoitettava ja jokainen saisi pitää huolta itsestään.
        </p>
        <p class="paragraph">
          Yhteinen omaisuus ja irtaimisto jaettiin tasan yhtiömiesten kesken niin,
          että melkein jokainen sai härän, muutamia työkaluja ja hyvän joukon suoloja.
          Priki ja siihen kuuluva kalusto pantiin ankkuriin Rasboinikin lahteen ja
          valtioneuvos Furuhjelmille ilmoitettiin epäonnistuneesta yrityksestä ja
          kuinka välttämätöntä oli hajoittaa yhtiö, niin että jokainen kohdaltansa
          olisi vapaa hakemaan toimeentulonsa; ja että priki kaikkine tarpeinensa
          luovutettiin hallituksen käytettäväksi.
        </p>
        <p class="paragraph">
          Kokemuksemme opetti meille selvästi, — kirjoittaa Nilsson — että
          sosialistinen tai kommunistinen yhteiskunta, jommoinen meidänkin
          yhteiskuntamme oli, ei ikipäivinä menesty. On suuri erotus
          osuuskunnallisella toiminnalla, jossa yhteinen voitto jaetaan sen mukaan,
          minkä verran kukin on yhteiseen kassaan suorittanut ja missä jokaisella on
          työalansa sen mukaan, mihin hän kykenee ja missä ei toinen epäluuloisena
          vartioi toistansa tarkastellen, miten paljon tai kuinka vähän toinen toimii,
          vaan jossa jokainen on täydellisesti vapaa tehtyään tehtävänsä sinä päivänä,
          ja on oikeutettu järjestämään omat askareensa, huvituksensa y. m. oman
          mielensä mukaan, eikä minkään kaavan puitteissa. Onhan jokainen ihmisyksilö,
          kun kaikki asianhaarat huomioonotetaan, kuin pienoismaailma omalta osaltaan.
        </p>
        <p class="paragraph">
          Jos valaanpyyntiretkemme olisi onnistunut tahi jos olisimme löytäneet kultaa
          sisältävän maakerroksen tahi kaivospaikan, niin olisivat kenties kaikki
          olleet tyytyväisiä, mutta siinäkin tapauksessa luultavasti olisi syntynyt
          riitaisuuksia ansiosta ja yhteisen saaliin jaosta. Määräys yksi kaikkien ja
          kaikki yhden puolesta, niinkuin meidän sääntömme vaativat, jää käytännössä
          ja armottomassa todellisuudessa vaikeaksi panna täytäntöön. Niin kauan kuin
          varat ovat vähäiset, tahtoo kyllä jokainen ponnistaa viimeisenkin kykynsä
          jonkin paremman saavuttamiseksi, mutta jos nähdään, että ponnistukset ovat
          turhia, silloin lamaantuu kyky, eikä silloin yhteisellä hankkeella voi olla
          menestystä.
        </p>
        <p class="paragraph">
          Suuriruhtinaan armosta annettiin yhtiön ja suomalaisten siirtolaisten velat
          keisarillisten perintötilojen kassaan anteeksi. Meidän prikimme hinattiin
          Wladivostokiin, jossa sitä käytettiin Venäjän hallituksen makasiinina.
        </p>
        <p class="paragraph">
          Toistaiseksi jäi Strelok uudisasukasten kodiksi, missä he säilyttivät
          omaisuuttansa, mutta naimattomat nuoret miehet lähtivät heti matkoille
          Nahodkaan ja Wladivostokiin tiedustelemaan mahdollisesti ilmestyviä
          ansiotyöpaikkoja.
        </p>
        <p class="paragraph">
          Kapteeni <i>Fridolf Höök</i> otti hänelle tarjotun paikan vähäisen
          valaanpyyntikuunarin päällikkönä. Kuunarin omistajat, herrat <i>Lindholm</i>
          ja <i>Törnqvist</i> olivat suomalaisia ja asuivat San Fransiskossa. He
          harjoittivat kauppaa Wladivostokissa ja valaanpyyntiä Tyynen meren
          rannikoilla, lähettivät sinne keväällä tavaroita ja palasivat sitten
          syksyllä San Fransiskoon vieden sinne traaniöljyä.
        </p>
        <p class="paragraph">
          Ensimmäinen perämies, kapteeni <i>Jakobsén</i>, sai työpaikan Nahodkassa
          erään wladivostokilaisen kauppahuoneen liikkeessä, joka siellä avasi
          haaraliikkeen. Myöhemmin hän samoin kuin useimmat toisetkin palasi takaisin
          Suomeen. Helsingissä kapteeni Jakobsén perusti laivatelakan Kaivopuiston ja
          kauppatorin välille ja harjoitti siellä kauan laivojen korjausliikettä.
        </p>
        <p class="paragraph">
          <i>Hjalmar Höök</i>, joka luutnanttina palveli Venäjän meriväessä, oli
          saanut ainoastaan virkalomaa seurataksensa siirtolaisten mukana, ryhtyi
          jälleen palvelukseen Germak-nimisellä sotalaivalla, joka kuului
          Wladivostokiin sijoitettuun laivastoon. Myöhemmin hänkin palasi Suomeen ja
          Tammisaaressa hän kuoli keuhkotautiin.
        </p>
        <div class="image">
          <img src="images/kuva-12.jpg" alt="">
          <p>Wladivostok 1870-vuoden vaiheilla.</p>
        </div>
        <p class="paragraph">
          Tynnyrintekijä <i>Mickelson</i>, joka valaanpyyntimiehenä oli tottunut
          harppuuninheittäjä, siirtyi Wladivostokiin, perusti siellä saunan, kun
          kaupunki oli kasvanut niin suureksi, että yleisen saunan pito kannatti.
          Wladivostokissa Mickelson myöhemmin kuoli.
        </p>
        <p class="paragraph">
          Ylioppilas <i>J. Söderhjelm</i> siirtyi Wladivostokiin
          sähkölennätinlaitoksen palvelukseen, jossa hän palveli kuolemaansa saakka.
        </p>
        <p class="paragraph">
          Ent. kauppa-apulainen <i>Th. Rosenström</i>, joka aikoinansa oli perustanut
          Helsingin kaivopuistoon kylpylaitoksen, kuoli Wladivostokissa.
        </p>
        <p class="paragraph">
          <i>Wilhelm König</i>, saksalaissyntyinen entinen ravintolan viinuri, oli
          Itä-Aasiassa asuessaan uuttera tiikereitä hävittämään sekä kaivamalla niille
          pyydystyskuoppia että asettamalla strykniinillä myrkytettyjä syöttipaloja.
          Kyllästyneenä yksinäiseen elämään Wilhelm König viimein nai venäläisen
          nuoren naisen, joka monien törkeiden rikosten tähden oli karkoitettu
          Itä-Siperiaan asti. Tuo nainen oli kasvoiltaan hyvin kaunis, niin että König
          häneen mielistyi, varsinkin kun nainen osasi teeskennellä katumusta.
          Sillävälin kuin König pitemmän aikaa oli kotoa poissa jollakin työansiolla,
          hänen vaimonsa otti itselleen venäläisen sotamiehen rakastajakseen. Königin
          kotiintullessa vaimo tappoi sotamiehen peittääksensä uskottomuutensa, joka
          kuitenkin tuli miehen tietoon, samoin kuin sotamiehen murhakin. König ei
          tahtonut itse joutua epäluulon alaiseksi tuohon murhaan, vaan lähti asiaa
          ilmoittamaan viranomaisille saadaksensa rikoksen jotenkuten järjestetyksi.
          Miehen ollessa sillä matkalla hänen kaunis venäläinen rouvansa oli etsimällä
          miehensä kätköjä löytänyt tiikerien pyydystämiseen käytetyn
          strykniinikapselin, jolla hän tappoi itsensä välttääksensä virallista
          rangaistusta. Sellaisia kohtauksia voi tapahtua erämaan yksinäisyydessä.
        </p>
        <p class="paragraph">
          <i>Herman König</i>, puutarhuri, oli kiinalaisten työmiesten työnjohtajana
          ja kuoli Wladivostokissa tapaturmaisesti.
        </p>
        <p class="paragraph">
          <i>A. Grönberg</i>, entinen apteekin oppilas ja sittemmin merimies, palasi
          takaisin Suomeen ja asettui asumaan Joensuun kaupunkiin. Oli
          sukulaisuussuhteissa rikkaan tohtori Cederbergin kanssa.
        </p>
        <p class="paragraph">
          Laivan rakennusmies Beckström palasi Suomeen.
        </p>
        <p class="paragraph">
          Turkkuri Tennberg kuoli Wladivostokissa.
        </p>
        <p class="paragraph">
          Entisestä aliupseeri Engblomista, joka sittemmin oli puuseppänä, ei tiedetä,
          palasiko hän kotimaahan vai jäikö Itä-Aasian matkalle.
        </p>
        <p class="paragraph">
          Maisteri <i>Viktor Federley</i> palasi takaisin Suomeen ja toimi opettajana
          Porissa, jossa hän kuoli. Hänen veljensä <i>Alfred Federley</i>, joka
          Kapmaassa tovereistaan eksyi ja töin tuskin löysi heidät jälleen, kuoli
          Itä-Aasiassa.
        </p>
        <p class="paragraph">
          Entinen työvouti <i>Eriksson</i>, sittemmin merimies, palasi kotimaahan.
        </p>
        <p class="paragraph">
          <i>Aleksander Stjerncreutz</i>, suomalainen lääketieteen ylioppilas,
          kunnostautui Itä-Aasiassa niin, että hän Wladivostokissa yleni
          luotsi-osaston päälliköksi Amurin alueella. Ikänsä loppupuolella hän palasi
          Suomeen ja kuoli Helsingissä 1917 tai 1919 aikoihin. Hän oli naimisissa
          venakon kanssa ja hänen lapsensa kasvatettiin osaksi Suomessa, osaksi
          Venäjällä.
        </p>
        <p class="paragraph">
          Proviisori <i>Aksel Walldén</i> antautui liikemieheksi ja Wladivostokissa
          hän sai kauppaneuvoksen arvonimen. Saatuansa tarpeeksi rikkautta hän
          kustansi lapsensa kouluun kotimaahan ja hänen rouvansa asui jonkun aikaa
          Helsingissä. Pojan sanotaan lukeneen lakitiedettä ja tytär, joka syntyi
          Kapkaupungin edustalla, joutui naimisiin Tigerstedt-nimisen upseerin kanssa.
        </p>
        <p class="paragraph">
          Ernst Wetterhoff, joka seurasi Imperator-laivalla matkustajana olematta
          osakkaana yhtiössä, palasi takaisin Suomeen ja myöhemmin hän meni naimisiin
          neiti Himmelroosin kanssa.
        </p>
        <p class="paragraph">
          Ne pojat, jotka Suomesta lähtiessä oli otettu mukaan aikoen kasvattaa heistä
          valaanpyyntimiehiä, lähtivät yhtiön hajoamisen jälkeen takaisin Suomeen. He
          antautuivat Itä-Aasiasta palaavien laivojen palvelukseen ja pääsivät sillä
          tavoin takaisin kotimaahan.
        </p>
        <p class="paragraph">
          Tytöt, jotka Helsingistä olivat köyhäinhoitohallituksen luvalla lähteneet
          Amurinmaan retkelle, saivat siellä opetusta ja kasvatusta; varttuivat
          voimassa ja taidossa ja joutuivat siellä jokainen naimisiin eurooppalaisten
          kanssa.
        </p>
        <p class="paragraph">
          Yhtiön jäsenistä vain harvoille onnistui saada heti yhtiön hajoittamisen
          jälkeen paikka, jossa saivat tilaisuuden ansaita toimeentulonsa, sillä
          suurin osa heistä ei osannut venäjän kieltä. Enimmät saivat tyytyä
          sellaiseen työhön, mitä sattui tarjona olemaan — vaikka eivät sellaista
          työtä olleet koskaan ennen tehneet.
        </p>
        <p class="paragraph">
          Wladivostokissa rakennettiin kahta isoa puutaloa tanskalaisen
          sähkölennätinkaapeliyhtiön laskuun. Rakennusmestari oli tanskalainen ja hän
          sovitti niin, että useat suomalaiset saivat työansiota salvumiehinä,
          seppinä, maalareina, huoneiden tapiseeraajina, muurareina tai apumielinä.
          Sanalla sanoen meikäläiset eivät karttaneet mitään tehtävää, sillä nyt oli
          noudatettava sääntöä, ken ei tahdo tehdä työtä, älköön myöskään syökö.
        </p>
        <p class="paragraph">
          Naineet miehet eivät voineet matkustaa heti, sillä vaimojansa he eivät
          voineet ottaa mukaansa, ennenkuin oli jotakin tietoa toimeentulosta ja
          asunnosta. Täytyi pitää huolta heidän toimeentulostaan kotona, ennenkuin voi
          lähteä matkalle, ja senjälkeen piti hankkia varmuus työnansiosta
          uskaltaaksensa muuttaa kaupunkiin asumaan.
        </p>
        <p class="paragraph">
          Edellä on mainittu, että suomalaiset tullessaan Strelokiin löysivät siellä
          pari kiinalaisten eli mandšujen rakentamaa mutta asumattomiksi jätettyä
          rakennusta eli fansaa, jotka korjattiin asuttavaan kuntoon. Samaa
          rakennustapaa noudattivat suomalaisetkin uusia huoneita rakentaessaan,
          kuitenkin niillä poikkeuksilla, joita he pitivät parempina.
        </p>
        <p class="paragraph">
          Mandšulainen fansa tehdään ristikkorakennepuista. Ristikkopuiden välipaikat
          on täytetty olkimatoilla, jotka ikäänkuin kangas kiinnitetään välipuihin:
          nämä kulkevat keskenänsä yhdensuuntaisesti korttelin matkan päässä
          toisistaan. Nämä oljista punotut seinät rapataan sekä sisä- että
          ulkopuolelta savella ja muodostavat puolen jalan paksuisen seinän, joka on
          täyteinen ja kestää hyvin kylmää vastaan, sillä ovathan oljet ja savi
          huonoja lämmönjohtajia. Katto tehdään myöskin oljista ja savesta; välikattoa
          ei ole; permanto on lujaksi poljettua savea; lämmitysuuni on huoneen ympäri
          kulkeva kivistä ja savesta muurattu vaakasuora savutorvi, peitetty heinistä
          tehdyillä matoilla ja käytetään sekä istuin- että makuupenkkinä. Tämän
          penkin toisessa päässä on litteäpohjainen pata, missä kiinalaisen tärkein
          ruoka-aine riisi keitetään. Keittoliedestä tuli menee penkin sisällä olevaa
          savutorvea myöten penkin toiseen päähän, missä ontto puunrunko on
          ulkopuoleisena savutorvena. Akkunana on seinässä oleva aukko, jossa puinen
          ristikko on peitetty öljytyllä paperilla. Ovi ja akkunat ovat aina etelään
          päin. Keskellä lattiaa on syvennys, jossa keitetään hiilistöllä. Fansan sekä
          pihamaan ympärillä on luja aita, joka on tehty kahden sylen pituisista
          maahan pystytetyistä paaluista. Kumminkin on tapahtunut, että tiikeri on
          päässyt hiipimään pihaan, siepannut saaliiksensa härän ja hypännyt aidan
          yli.
        </p>
        <p class="paragraph">
          Syksyllä 1870, kun tultiin takaisin huonosti onnistuneelta
          valaanpyyntimatkalta, olivat yhtiömiehet jo ehtineet rakentaa
          Tiikerinlaaksoon kaksi uutta asuinrakennusta, joiden seinät olivat savesta
          niinkuin mandšien fansat. Kun yhtiö hajoitettiin ja yhteinen irtain omaisuus
          oli jaettu, myötiin yhteinen kiinteä omaisuus huutokaupalla. Maisteri
          Federley osti toisen noista Tiikerilaaksoon rakennetuista asunnoista, toisen
          lähellä olevan osti Östman. Kumpaisessakin rakennuksessa oli kaksi
          huoneistoa, johon kuului kumpaankin kaksi huonetta ja keittiö sekä eteinen.
          Välikatto ja permanto oli jokaisessa sekä kelvolliset ovet, ikkunat ja
          uunit. Mutta maisterin rakennuksessa ei vielä ollut vesikattoa. Östmanin
          rakennukseen asettuivat asumaan rakennusmestari A. Östman ja hänen rouvansa
          ja toiseen huoneistoon insinööri Nilsson rouvansa kanssa.
        </p>
        <p class="paragraph">
          Mitä rakennuksissa oli keskentekoista, sen päättivät rakennusmestari Östman,
          proviisori Walldén ja insinööri Nilsson yhteisesti valmistaa. He sahasivat
          lautoja, tekivät lattiat ja välikatot, ovet, ikkunat ja vesikatot niin että
          joulukuussa päästiin muuttamaan taloon asumaan.
        </p>
        <div class="image">
          <img src="images/kuva-13.jpg" alt="">
          <p>Asunto Tiikerinlaaksossa.</p>
        </div>
        <p class="paragraph">
          Maisterin taloon asettuivat asumaan maisteri Viktor Federley, hänen veljensä
          Alfred Federley ja farmaseutti C. J. Schoultz toisessa päässä rakennusta;
          toisessa päässä asuivat meidän neljä tyttöämme, sillä heidät oli yhtiö
          uskonut maisterin huostaan, jotta hän heille opettaisi niinkuin koulussa,
          tiedon alkeita ja uskontoa.
        </p>
        <p class="paragraph">
          Entiseen poikamiesten asuntoon Strelokissa ei jäänyt ketään asumaan, mutta
          perheellisille sisustetussa rakennuksessa asuivat edelleen nahkuri Pietari
          Hakkarainen perheinensä, tynnyrintekijä Mickelson vaimonsa ja pikku
          tyttöjensä kanssa sekä muurari Grönstrand rouvansa ja lastensa kanssa. Kun
          Nilsson ja Östman aikoivat ruveta maanviljelijöiksi, niin yhdessä asuvaiset
          pidetyssä huutokaupassa huusivat kaikki yhtiön muokkaamat viljelysmaat sekä
          Tiikerin- että Maisterinlaaksossa. Alfred Federley oli saanut osaksensa
          hyvän härän ja sillä piti kaikki ajotyöt tehtämän.
        </p>
        <p class="paragraph">
          Strelokiin ei jäänyt useampia kuin mainitut kolme perhettä asumaan, ja
          niistäkin Grönstrandin ja Mickelsonin perheet aikaisin seuraavana keväänä
          muuttivat asumaan Tsimohee nimiseen kylään lähemmäksi Wladivostokia.
        </p>
        <p class="paragraph">
          Huutokaupassa olivat Tiikerinlaakson asukkaat huutaneet useita maamiehille
          tarpeellisia työkaluja ja tarveaineita sekä veneen. Ensimmäinen tehtävä oli
          saada rakennuksen katto tehdyksi. Yhdessä maisterin kanssa sahattiin lautoja
          niistä hirsistä, joita prikin lastina oli tuotu ja katon teko kävi
          reippaasti, kun katon kannatukset jo edeltäpäin olivat valmiit. Kun tämä
          suuri työ oli valmiina, tehtiin halaistuista hirsistä härälle navetta
          pystyyn asetetuista puista. Pystypuut kiinnitettiin toisiinsa hirsien
          pinnoilla ja katto tehtiin laudoista. Ennenkun navetta oli valmistunut, oli
          härkä pihalla ja kumma kyllä se sai olla rauhassa tiikereiltä, vaikka
          sellaisia kyllä kuljeksi ympäristössä. Talven kuluessa oli vielä monen
          monituiset tehtävät suoritettavana. Sellaisia olivat hirsien, polttopuiden
          ja heinien vedättäminen ja monenlaiset käsityöt. Iltaisin ja hyvin kylminä
          talvipäivinä kudottiin verkkoja, ja siinä toimessa maisteri oli hyvin
          taitava. Aamupuolella maisteri kokonaan puuhasi koululasten opetuksessa.
        </p>
        <p class="paragraph">
          Schoultz kävi joutohetkinään tavallisesti metsästämässä, mutta metsäkauriit
          ja hirvet olivat alituisesta ammuskelemisesta tulleet niin aroiksi, että hän
          harvoin sai mitään ammutuksi. Ruokaa oli yltäkyllin, sillä suurin osa yhtiön
          isosta perunavarastosta oli jäänyt Tiikerinlaakson asukkaiden osaksi, samoin
          pari sataa kuivattua lohta sekä muutamia tuhansia suolattuja sillejä, sen
          lisäksi jauhoja, teetä, suolaa ja vähän ruskeata jauhosokeria. Meidän
          jokapäiväisenä ravintonamme olivat sentähden kalat ja perunat ja siihen me
          olimmekin tyytyväisiä. Tytöt vuorotellen keittivät ruokamme.
        </p>
        <p class="paragraph">
          »Sunnuntaisin ja muina juhlapäivinä oli meillä tapana paistaa ohukaisia —
          kertoo Schoultz — ja se oli minun tehtäväni, sillä minä olin hyvin taitava
          niitä kääntelemään. Taikina tehtiin jauhoista, vedestä ja suolasta, sillä
          munia ja maitoa ei ollut. Voin asemesta käytettiin hirvenrasvaa. Kun
          ohukaisten päälle ripoteltiin vähän hiekkasokeria, niin ne teetä juotaessa
          maistuivat mainioilta.»
        </p>
        <p class="paragraph">
          Joulu vietettiin vallan juhlallisesti. Kaikki siistittiin ja järjestettiin.
          Joulupaistin hankkimista varten lähtivät Schoultz ja Östman yhdessä erääseen
          metsästysfansaan noin 15 virstan päähän Tiikerinlaaksosta. Viimeisellä
          hopearuplalla, joka oli jäljellä kassassa, onnistui Schoultzin saada rakon
          täyden hirvenrasvaa ja lihava metsäkissa. Östman osti myöskin jotakin
          sellaista ja sitten lähdettiin heti takaisin. Aivan lähellä kotia onnistui
          Östmanin ampua iso hirvi ja siitä hän toisille joululahjaksi antoi
          kappaleen. Sillä tavoin he saivat oikein hienon illallisen. Ettei kissa
          olisi varsin julman näköinen, leikkasi Schoultz siltä pään ja käpälät;
          sitten se näytti paistettuna varsin hyvältä. Maisteri ei ensin tahtonut
          siihen koskea, sillä hän aavisteli heti, että se oli jokin petoeläin, mutta
          kun Schoultz vakuutti, että se oli vain mäyrä, niin hän otti paistista
          palasen ja söi. Kun se hänen mielestään oli hyvää, ei kukaan enää kysynyt,
          mikä elukka oikeastaan oli kysymyksessä. Totuus tuli kuitenkin ilmi
          seuraavana päivänä, kun käytiin paistin toisen puolen kimppuun. Oli näet
          kiireessä jäänyt yksi käpälä kissalta leikkaamatta ja siinä pitkät terävät
          kynnet heti oppineelle maisterille ilmaisivat kissan. Irvistäen hän lykkäsi
          paistin luotansa sanoen: »Ei maar, hyvät ystävät, tuo on sentään liian
          iljettävääl!» — Alfred Federley katseli käyriä kynsiä, arvellen hänkin, että
          tuommoisen paistin syöminen oli toki liian törkeää, mutta hän söi kuitenkin
          ja niin Schoultzkin teki.
        </p>
        <p class="paragraph">
          Toisten esimerkki vaikuttaa voimakkaasti: vähän ajan kuluttua maisterikin
          leikkasi itselleen reisikappaleen ja söi hänkin.
        </p>
        <p class="paragraph">
          Tammikuussa 1871 lähtivät kapteeni Jakobsén, proviisori Walldén ja pari
          muuta kumppania Nahodkaan mukanansa hevonen, joka oli tullut kapteeni J:n
          osalle. Nyt ei ollut kysymys hevosella ajamisesta, sillä teitä ei ollut,
          vaan ainoastaan polkuja. Strelokin lahden itärannalla, kauempana kuin
          Kokotun, joka ennen jo on mainittu, on parinkymmenen virstan päässä
          Maingista järjestyksessä toinen fansa nimeltä <i>Tjuvaisa</i>. Siellä asui
          kiinalainen kauppias, joka merikaalin kerääjille piti kaupaksi monenlaisia
          tarpeita ja ruokavaroja.
        </p>
        <p class="paragraph">
          Kun tämän fansan ympärillä oli korkeita vuoria, täytyi matkamiesten jättää
          reki tavaroineen virstan päähän asunnosta ja taluttaa hevonen fansaan.
        </p>
        <p class="paragraph">
          Tammikuussa kiinalaiset viettävät suurta vuosijuhlaansa, joka kestää liki
          kuukauden; silloin toimitetaan heidän jumalanpalvelukseensa kuuluvia
          tansseja. He hyppelevät ympäri lattiaa laulaen ja tahdissa, joka ilmoitetaan
          käsien yhteen lyömisellä ja rämisevillä helistimillä, sitten he istuvat
          penkeillensä sääret ristissä allansa, asettavat eteensä pieniä jalkarahia,
          joita pidetään pöytien asemesta, ja sitten he pienistä korvattomista
          posliinikupeista, jotka ovat vain sormustimen vetoisia, ryyppäävät »sulia».
          Suli on pavuista ja maissista valmistettua paloviinaa. Ahkerasti
          ryypiskellen he täyttävät yhä uudelleen pienet pikarinsa pikkuisista
          kuparisista pulloista, joissa suli pidetään lämmitettynä. Ryypyn jälkeen
          pureskellaan päälle merikaalia, kuivattua kalaa, suolavedessä säilytettyä
          keitettyä munaa, paistettua hirvenlihaa y. m. ja kaikki tämä on leikelty
          pieniksi palasiksi ja syödessä pistetään suuhun kahdella hoikalla puisella
          puikolla, joita kiinalaiset varsin taitavasti käyttävät ruokaa suuhun
          ottaessaan.
        </p>
        <p class="paragraph">
          Kiinalaisten tärkein ruoka on riisi ja se keitetään höyryssä ilman mitään
          lientä, niin että jokainen jyvä on erikseen. Se syödään pienistä
          posliinikupeista myöskin puisten ruokapuikkojen avulla siten, että kuppi
          pannaan suun eteen ja riisi sysätään suuhun puikoilla. Jokainen varustaa
          itsellensä kupin ja tulee kuppi kädessä padan ääreen, jossa ruoankeittäjä
          kullekin antaa kauhallisen riisiä. Sillä tavoin keitetty riisi on
          erinomaisen maukasta ja helposti sulavaa.
        </p>
        <p class="paragraph">
          Vaikka kiinalaisessa fansassa asuisi ainoastaan kymmenen henkilöä, niin
          heillä kuitenkin on oma rukoushuoneensa, joka yksinkertaisuudessaan ei ole
          sen suurempi kuin tavallinen markkinakoju. Siinä on kupera katto ja
          etupuolelta se on avonainen. Takaseinällä on alttarintapainen pöytä, jolla
          on Buddhan kuva ja sen ympärillä pikkutavaroita, kuppeja, jotka sisältävät
          hiekkaa tai kenties pyhää tuhkaa ja siihen pistettynä kokoon käärittyjä
          paperilappuja, joihin kenties on kirjoitettu pyhiä lauseita, nisupullia,
          jotka on leivottu juhlaa varten Buddhan mielihyväksi, y. m. Seinillä on
          kuvia heidän uskontonsa historiasta, väritettyjä paperiliuskoja, joihin on
          painettu kirjoituksia Buddhan kirjoista.
        </p>
        <p class="paragraph">
          Matkamiehemme, jotka Tjuvaisassa olivat yötä, heräsivät suureen meteliin,
          sillä hevonen, jolla ei ollut tallia, oli kiskonut itsensä irralleen, mennyt
          temppeliin ja syönyt suuhunsa muutamia nisupullia. Oli vaikeata rauhoittaa
          kiinalaisten kiihtyneitä tunteita ja sovittaa tapahtunut pyhyydenloukkaus.
          Saatiin vielä maksaa lisäksi joitakuita ylimääräisiä rahakolikoita, jotta
          kiinalaiset saatiin lepytetyiksi ja suosiolliselle mielelle. Venäläiset
          sotamiehet, jotka sotaretkillänsä olivat kulkeneet tästä ohitse, olivat
          herättäneet yleistä vihaa, kun he ylpeästi vaativat ruokaa ja asuinsijaa
          kiinalaisilta maksamatta mitään, mitä olivat ottaneet. Kiinalaiset
          nimittivät heitä »Lusogoiksi». Mutta me olimme aina käyttäytyneet siivosti
          ja ystävällisesti heitä kohtaan ja maksaneet, mitä heiltä olimme saaneet, ja
          sentähden he meitä puhuttelivat nimellä »Engeli.»
        </p>
        <p class="paragraph">
          Kun meidän miestemme piti jatkaa matkaa seuraavana aamuna, niin he näkivät,
          että heidän kuormansa oli pengottu ja tavaroita viskelty sinne tänne.
          »Lomaasa», joksi kiinalainen sanoo tiikeriä, oli käynyt kuormaa
          tarkastelemassa ja muutellut heidän saappaitansa mutta jättänyt muutoin
          kaikki vahingoittamatta.
        </p>
        <p class="paragraph">
          Matka Maingista Nahodkaan on arviolta 80 virstaa ja sillä välillä on vielä
          Vostokin lahden varrella kaksi kalastajain fansaa, joissa voi levätä ja olla
          yötä. Jos matkan kulkee juoksujalkaa, niin sen voi tehdä parissa
          vuorokaudessa. Mutta jos täytyy kulkea härällä, voidaksensa tuoda jotakin
          mukanansa, niin sillä matkalla kuluu 3—4 päivää riippuen siitä, mihin
          vuodenaikaan matka tehdään.
        </p>
        <p class="paragraph">
          Mandšurian asukkaat, joita eurooppalaiset nimittävät kiinalaisiksi,
          taaseiksi ja mandšuureiksi, nimittävät itseänsä mandšeiksi. Heidän kansansa
          on ollut Kiinan hallitseva kansa ja heidän kielensä on aivan erilaista kuin
          varsinaisessa Kiinassa käytetty kiinankieli, jota puhuu valtakunnan suuri
          enemmistö. He pitävät myös itseänsä paljoa etevämpinä kuin varsinaiset
          kiinalaiset. Hevosta he eivät käytä vetoeläimenä, vaan härkää, sillä heidän
          hevosensa ovat pienet ja heikot.
        </p>
        <p class="paragraph">
          Suomalaisten uudisasukasten elämä asumattoman erämaan yksinäisyydessä kului
          talviseen aikaan yksitoikkoisesti ilman vähintäkään vaihtelua. Toinen päivä
          oli toisensa kaltainen. Eurooppalaisiin tapoihin ja tarpeisiin tottunut
          tunsi usein tarvetta hakea muualta, mitä metsäasunnossa ei ollut saatavana.
          Insinööri Nilsson kävi useita kertoja Nahodkassa elintarpeita hankkimassa,
          milloin yksinänsä milloin toisten seurassa. Proviisori Walldén, joka
          myöhemmin Wladivostokissa antautui liikemieheksi, kyllästyi ensimmäisenä
          perheellisistä miehistä Strelokissa asumaan ja kun hän kävi Nahodkassa,
          antoi valtioneuvos Furuhjelm hänelle työmiesten johtajan toimen. Kun rouva
          Walldén jo maaliskuussa muutti Nahodkaan, niin Tiikerinlaaksoon jäi asumaan
          ainoastaan kaksi perheellistä miestä, kumpikin lapsettomia.
        </p>
        <p class="paragraph">
          Insinööri Nilsson mietti sinne tänne, mitä ryhtyisi tekemään. Silloin
          Strelokissa asuva nahkuri Pietari Hakkarainen sai hänet yhtymään kanssansa
          yhtiömieheksi. Heidän piti rakentaa nahkurinliikettä varten huoneisto, ostaa
          mandšeilta hirvennahkoja, parkita ne ja myydä hyvällä voitolla
          kenkäaineiksi. Sopiihan koettaa, arveli Nilsson, ja nahkurinliikkeen ohella
          käy maanviljelyskin päinsä. Helmikuun ja maaliskuun aikana vedätettiin 30
          isoa tammipuun runkoa, joista he sahasivat 4 tuuman vahvuisia lankkuja.
          Niistä piti sitten rakennettaman nahkurin työhuoneet. Nahodkasta saatiin
          lainaksi 100 ruplaa ja ostettiin nahkoja. Jo marraskuulla oli tynnyrintekijä
          Mickelson valmistanut parkkitiinuja, jotka jo olivat upotetut maahan.
          Tammenkuorista valmistetussa parkkivedessä pidettiin vuodat likoamassa. Kun
          valmistettu nahka ei tullutkaan hyväksi, ja kaikesta päättäen näytti siltä,
          kuin tämä liike ei kannattaisi, niin Nilsson kyllästyi hommaan ja kaksi
          kuukautta työtä tehtyänsä hän erosi nahkurin toimesta ja jätti työnsä
          tulokset toverille ilmaiseksi.
        </p>
        <p class="paragraph">
          Vähän ennen pääsiäistä hän lähti matkalle Nahodkaan ja lupasi palata
          takaisin pitkänäperjantaina. Rouva Nilsson lähti silloin kolmen
          palvelustytön seurassa miestänsä vastaanottamaan ja kulki lähimpään fansaan
          Kokotuniin. Kun naiset eivät siellä tavanneetkaan Nilssonia, lähtivät he
          paluumatkalle, sittenkuin mandšin vaimo oli heitä kestittänyt ja tytöt
          saaneet lahjaksi kolme pientä koiranpentua. Paluumatkalla he eksyivät
          polulta ja lähtivät kulkemaan päinvastaiseen suuntaan Wladivostokiin päin.
          Kokotun on Tiikerinlaaksosta noin 8 virstan päässä ja kun he eivät
          tulleetkaan Abrekin lahden rantaan, jonka heidän laskujensa mukaan olisi
          pitänyt näkyä jo kauan sitten, pelästyivät he ja etteivät enää eksyisi,
          alkoivat he kiivetä Joosefin-vuorelle nähdäksensä sieltä, missä päin
          Strelokin lahden vesi on. Tytöt itkivät ja koiranpennut olivat raskaat
          kantaa jyrkkiä vastamäkiä raivaamattomilla poluilla. Monta kertaa he
          yrittivät jo viskata penikat, mutta sääli pääsi voitolle ja tytöt pitivät
          kantamuksensa. Vaikka rouva Nilsson itse oli kauhean levoton, piti hänen
          kuitenkin tyttöjä rauhoittaa ja lohduttaa. Kun he tulivat ylös vuorelle,
          niin he näkivät vettä edessänsä ja tiesivät, mihin suuntaan heidän piti
          kulkea. Alkoi jo hämärtää, kun he tulivat rantaan, jossa he seurasivat
          polkua, vaikka se heistä näytti oudolta. Silloin he matkan päässä näkivät
          tulen kiiltävän ja saapuivat heille ihan vieraaseen fansaan, josta ei
          kellään yhtiömiehistä ollut mitään tietoa. He olivat joutuneet Ussurin
          lahden puolelle Strelokin lahden asemesta.
        </p>
        <p class="paragraph">
          »Täällä täytyy olla yötä», arveli rouva Nilsson, »käyköön kuinka hyvänsä.»
          Sillä metsään he eivät voineet jäädä villien petojen hyökkäyksille
          alttiiksi. Yö oli kylmä ja he olivat peräti väsyksissä, eivätkä sitäpaitsi
          tienneet, miten kaukana he olivat kotoa.
        </p>
        <p class="paragraph">
          Kun he tulivat sisälle fansaan, jossa asui vanha ukko, niin tämä ei tahtonut
          uskoa silmiänsä nähdessään neljä sievää tyttöä edessänsä. Rouva Nilsson oli
          silloin ainoastaan 20 vuoden ikäinen. Ukko säikähti, eikä millään tavoin
          tahtonut heitä pitää luonansa, vaan aikoi ajaa heidät ulos. Mutta rouva
          Nilsson oli taipumaton; hän istui lavitsalle ja näytti, että hän tahtoi
          maata tässä (»sudjoo») ja jyrkästi hän vaati, että he tahtoivat saada ruokaa
          (»tsjifa») ja munia (»tuotru») ja vakuutti, että he olivat »Engeli», jotka
          olivat tulleet Maingista. Viimein ukko tuli vakuutetuksi, että hänen
          luoksensa saapuneet olivat tavallisia kuolevaisia ihmisiä ja sitten hän
          parhaansa mukaan järjesti heille yösijoja, ja antoi heille munia, teetä ja
          hirssiä syödä. Vaivoista uupuneina tytöt nukkuivat hurskaan unta, mutta
          rouva oli koko yön valveilla.
        </p>
        <p class="paragraph">
          Herra Nilssonin tultua kotiin iltapäivällä ja saatua tietää, että rouva oli
          lähtenyt häntä vastaan, lähti hän vuorostaan rouvaa ja tyttöjä vastaan,
          sillä hän luuli, että he olivat sivuuttaneet toisensa, koska hän itse ei
          ollut käynyt sisällä Kokotunissa. Hän ei ehtinyt kauemmaksi kuin Abrekin
          lahden luo, kun jo alkoi hämärtää. Hän arveli, että rouva ja tytöt olivat
          jääneet fansaan yöksi, jonka vuoksi hän palasi kotiin. Seuraavana päivänä
          hän meni Kokotuniin ja kun hän siellä sai tietää, että etsityt henkilöt
          olivat edellisenä päivänä olleet siellä ja palanneet takaisin, niin joutui
          hän aivan ymmälle siitä, mihin he olivat joutuneet ja kiiruhti heti kotiin.
          Kun Nilsson tuli Maingiin, olivat rouva ja tytöt jo tulleet kotiin.
          Mandši-ukko oli ollut niin kohtelias, että saattoi heitä kotiin asti ja
          palkkioksi hän sai muutaman rukiisen reikäleivän, joita mandšit pitävät
          suuressa arvossa, sillä heillä ei ole itsellään leipomauuneja, vaan he
          kypsentävät nisukakkunsa höyryssä. Sillä tavoin kypsennetyt leivät eivät
          nouse kuohkeiksi, vaan tulevat raskaiksi ja maistuvat taikinalle.
        </p>
        <div class="image">
          <img src="images/kuva-14.jpg" alt="">
          <p>Korealainen fansa.</p>
        </div>
        <p class="paragraph">
          Rouva Nilsson oli kuitenkin rasittunut liiaksi, niin että hän alkoi sylkeä
          verta, jonka tähden hänen miehensä piti lähettää hänet Nahodkaan, missä
          lähinnä oli lääkäri ja lääkkeitä.
        </p>
        <p class="paragraph">
          Pitkin talvea kestänyt yksitoikkoinen elämä, jolloin päivät olivat niin
          toistensa kaltaiset, ettei huomattavaa muutosta tapahtunut, muuttui vasta
          avoveden tultua. Silloin tulivat kalat ja taskukravut, vesilinnut ja vilkas
          elämä, kun lahdella liikkui purjeita. Talven kuluessa kudotut verkot
          laskettiin heti mereen ja saatiin runsaasti silliä ja muita kaloja. Schoultz
          ja maisteri menivät usein pyydystämään taskukrapuja. (Lukija kenties tietää,
          että taskukravuksi sanotaan meressä eläviä varsin lyhytpyrstöisiä krapuja —
          ruotsiksi krabba — jotka kyllä ovat syötäviä elukoita. Niitä ei tavata
          Suomen rannikoilla, vaikka niitä kyllä on esim. Köpenhaminassa ja
          Etelä-Ruotsissa.)
        </p>
        <p class="paragraph">
          Taskukravun pyyntiin käytettiin hyvin hoikkaan ja pitkään seipääseen
          kiinnitettyä atrainta. Ruuhella kuljettiin pitkin kallioiden ääriä ja kun
          krapu nähtiin, niin sitä iskettiin selkään ja nostettiin ylös. Tavallisesti
          kuljeksivat toistensa seurassa koiras- ja naaraskrapu. Joskus oli
          koiraksella kaksikin naarasta mukanansa. Silloin aina iskettiin koirasta,
          sillä kun sitä alkoi nostaa, niin se kiiruhti tarttumaan kynsinensä
          naarakseen kiinni ja nosti senkin mukanansa. Jos taas iski naarasta, niin ei
          se koirakseen tarttunut. Taskukravut pysyttelevät parin sylen syvyydellä ja
          syvemmälläkin, mutta harvoin ne tulevat matalammalle vedelle. Nämä niin
          sanotut japanilaiset jättiläistaskukravut ovat jonkun verran hämähäkin
          näköisiä, mutta pää ei pistä ulommaksi ruumiista, joka on latuskainen.
          Sääret lähtevät ruumiin sivuilta, eikä niinkuin hämähäkin sääret pään ja
          ruumiin väliltä. Ison taskukravun ruumis on noin 8 tuumaa reunasta toiseen
          ja paksuus on noin 3 tai 4 tuumaa. Niillä on kuusi jalkaa ja kaksi käden
          tapaista, joissa on verrattain pienet kynnet. Jalat ovat viisi tuumaa
          ympärimitaten ja kyynärän pituiset. Väriltänsä ne ovat keltaiset kuin
          sitruunan hedelmät ja lihalla on hieno, vähän imelähkö maku. Ison kravun
          syötyänsä on mies kylläinen. Jos meri oli tyyni, niin krapujen ottaminen oli
          varma kuin hyllyltä poimiminen.
        </p>
        <p class="paragraph">
          Pian senjälkeen kuin insinööri Nilsson oli tullut takaisin Nahodkasta
          rouvaansa saattamasta lääkärin luo, alkoi sillien pyynti ja, kun silliä
          nousi Strelokin lahteen, niin hän neljän päivän kuluessa sai saaliina 6 000
          silliä, jotka suolattiin isoon tynnyriin. Heillä oli suuria uusia tammisia
          tynnyreitä, jotka olivat ostetut traaniöljyä varten, ja jokainen sai oman
          tynnyrinsä. Ruokavaroista ei nyt ollut huolta, sillä paitsi niitä jauhoja,
          jotka jokainen sai jaossa, osti Nilsson yhden maton jauhoja poismuuttavilta
          poikamiehiltä, — perunoita oli runsaasti, hirvenlihaa ja rasvaa saattoivat
          he vaihtokaupalla saada mandšeilta suoloja vastaan. Ei siis tällä kertaa
          muuta kuin ryhtyä maanviljelystöihin.
        </p>
        <p class="paragraph">
          Abrekin laaksossa, alkaen Abrekin lahdesta Wladivostokiin päin leviää iso
          monen neliöpeninkulman laajuinen tasanko, jossa on hedelmällinen maanlaatu
          ja siellä kasvaa uhkeata heinää ja kauniita kukkia. Kas siellä saisi
          maanviljelijä ihania vehnäsatoja, jos vain olisi liikeneuvoja, pääomaa ja
          työväkeä. Siellä oli noin 20 tai 40 virstan päässä toisistaan kaksi mandšien
          maanviljelysfansaa nimeltä <i>Šituhaa</i> ja <i>Kangaosa</i>. Ennenkuin
          insinööri Nilsson matkusti Nahodkaan hän meni sinne ja osti 20 kappaa
          ruista, 10 kappaa kauroja, vähän tattaria ja ruskeita papuja. Huhtikuun
          puolivälissä voitiin jo alkaa maan muokkaaminen. Viisitoistavuotias tyttö,
          joka oli Nilssonin palveluksessa, talutti härkää ja Nilsson ohjasi auraa.
          Maa kynnettiin omatekoisella auralla ja äestettiin omatekoisella äkeellä.
          Seppä Wikholmin johdolla kehui Schoultz tottuneensa oivalliseksi sepäksi.
          Hän kertoi, että peltoihin oli kylvetty rukiita, kauroja, tattaria, maissia
          ja perunoita.
        </p>
        <p class="paragraph">
          Rouva Nilssonilla oli tarpeeksi tekemistä talouden hoitamisessa ja
          vaatteitten ompelemisessa. Hänen apuansa käyttivät ahkerasti kaikki, jotka
          tahtoivat saada jotakin tehdyksi, ja hänen ansionsa ei ollutkaan vähäinen,
          sillä hän valmisti sekä naisten että miesten pukuja.
        </p>
        <p class="paragraph">
          Kun kevätviljat ja perunat olivat kylvetyt, alkoi Schoultz valmistautua
          pitkälle metsästysmatkalle.
        </p>
      </div>
      <div class="chapter">
        <h2 id="chapter13">XIII. Metsästysretkiä</h2>
        <p class="paragraph">
          Kuten tunnettua, pudottaa hirvi sarvensa keväällä ja entisten sarvien sijaan
          kasvaa pian uudet aina vähän suuremmiksi kuin entiset. Pieninä nuo sarvet
          ovat pehmeätä rustoa, kokonaan täynnä verisuonia ja niitä peittää
          hienokarvainen nahka. Kuta vanhemmaksi sarvet tulevat, sitä kovemmiksi ne
          muuttuvat, ja niiden päällä oleva nahka joko hankautuu pois tai kovettuu
          myöskin luuksi. Suomessa on hirvien nähty hankaavan sarviansa puiden oksiin,
          sillä arvatenkin nuoret sarvet ja niiden päällinen nahka syhyvät. Kun
          saksanhirven sarvet alkavat haaraantua, on sarvien arvo suurin ja
          Itä-Aasiassa niiden arvo voi nousta 1 800 markkaan pari. Kiertelevät
          kiinalaiset kauppiaat niitä ostelevat myydäksensä ne kiinalaisille
          ylimyksille, jotka nauttivat noita hyytelöksi keitettyjä sarvia, etteivät
          vanhenisi. Kiinalaiset väittävät varmasti, ettei ole mitään ainetta, joka
          ravintona olisi niin ravitsevaa ja virkistävää kuin tämä aine. Sitä syövät
          ainoastaan miehet.
        </p>
        <p class="paragraph">
          Kevättouot tehtyään Schoultz lähti pitkälle hirvenmetsästysretkelle, josta
          hän kertoo: Kumppaniksi otin taasilaisen (mandšin) metsämiehen, taikka
          paremmin sanoen minä seurasin häntä. Saalis, jonka saisimme, piti jaettaman
          tasan.
        </p>
        <p class="paragraph">
          Kirves pantiin vyöhön ja metsästäjän verkkopussiin pantiin huopapeite, kuiva
          hirvennahka, muutamia reikäleipiä, vähän ryyniä, pieni keittopata,
          tulitikkuja, haavasiteitä ja ampumatarpeita. Olalle heitetty metsästyspyssy
          (tussari) täydensi varusteet; sitten lyötiin kättä tovereille jäähyväisiksi
          ja lähdettiin matkalle, mandšilainen Jang edellä ja minä jäljessä. Matkamme
          suuntasimme suoraan metsästysmajallemme, jonka Jang oli edeltäpäin tehnyt.
          Kolmen tunnin kuluttua olimme perillä.
        </p>
        <p class="paragraph">
          Maja oli tehty lähelle jokea, joka oli noin kymmenen sylen levyinen ja
          molemmat rantaäyräät olivat korkeat; majanpuoleinen äyräs parin sylen
          korkuinen. Tällä kertaa sekä muulloinkin kuivina kesinä oli vettä joen
          rannalla vain puolen kyynärän verran ja joen kivisestä uomasta oli
          vastakkaisella rannalla korkeintaan kolmas osa veden peitossa.
        </p>
        <p class="paragraph">
          Meidän majamme, jos sitä siksi voi sanoa, oli tehty siten, että tuohesta oli
          valmistettu kaksi katonlappeata molemmin puolin majan harjaa. Joen puoleinen
          lappea oli kapea ja avoin jokeen päin, metsänpuoleinen lappea ulottui maahan
          asti ja molemmat päädyt olivat umpinaiset. Maanpinta majassa oli peitetty
          puun kuorilla. Vettä ei majasta voinut nähdä ennenkuin astui lähelle joen
          äyrästä. Kuuden sylen päässä majasta oli polku, joka yhdisti toisiinsa
          erämaassa olevat metsämiesten fansat, mutta majan ja polun välillä oli niin
          tiheä pähkinäpuuviidakko, ettei ohitse kulkija voinut meitä nähdä.
          Ylt'ympäri oli maa tasaista ja kasvoi metsää. Vastakkainen joen ranta oli
          matala.
        </p>
        <p class="paragraph">
          Ensimmäinen tehtävämme oli hankkia polttopuita, joista tehtiin leveä, koko
          majan aukean puolen täyttävä nuotiovalkea suojelemaan meitä hyttysiä ja
          petoja vastaan. Sitten tehtiin kolmesta kivestä keittovalkean paikka, mihin
          pata asetettiin tulelle ja keitettiin yksinkertainen illallinen, ryynivelli.
        </p>
        <p class="paragraph">
          Oli jo pimeä, kun päätimme ateriamme ja syvä hiljaisuus, joka vallitsi tällä
          metsän otuksista ja pedoista rikkaalla seudulla, vaikutti mieleen
          ihmeellisesti; varsinkin silloin, kun iso metsästyskoiramme »Horr» asettui
          nuotiovalkean ulkopuolelle, käänsi hitaasti päätänsä joka suunnalle vainuten
          hyvin vakavan näköisenä. Jonkun aikaa vainuten haisteltuansa meni se omaan
          koppiinsa, joka oli meidän majamme sivulla, ja laskeutui makuulle sen
          näköisenä, kuin olisi tahtonut sanoa: parasta on olla varuillansa.
        </p>
        <p class="paragraph">
          Keskustelumme, joka päivän kuluessa oli isoäänistä, muuttui nyt aivan
          itsestään hiljaiseksi, ja kuulomme oli tullut hyvin tarkaksi. Poltettuamme
          piipullisen tupakkaa ja siirrettyämme pölkyt nuotiovalkeassa lähemmäksi
          toisiaan, levitimme hirventaljamme allemme, panimme pään alle, mitä meillä
          pehmeätä oli mukana ja vaatteet yllä huopapeitteeseen kääriytyneinä
          laskeusimme makuulle jalat tuleen päin. Tulitikut, puukko ja pyssy sekä
          muutamia tervastikkuja, joita tarpeen tullessa voisi käyttää tuohuksena,
          asetettiin lähelle viereen. Sitten sanottiin hyvää yötä ja jonkun minuutin
          kuluttua jo hyvässä rauhassa nukuttiin. Mutta niin ei maattu kuin kotona
          maataan. Pieninkin risahdus riitti miehen hereille saamaan. Ihmeellistä oli,
          että jos herätti Jangin ja kysyi, mikä nyt risahti, niin hän aina sen tiesi,
          vaikka hän nukkui sikeämmin kuin minä. Puolen yön jälkeen en enää herännyt
          ennenkuin Jang minut herätti sanoen: »Nyt on aika lähteä metsästämään.»
        </p>
        <p class="paragraph">
          Oli vielä pilkkosen pimeätä kun me, Horr mukanamme, läksimme kauemmaksi
          metsään ja kuljimme reippaasti marssien eteenpäin, mihin — sen tiesi yksin
          Jumala ja Jang. Alussa tällaiset yölliset retkeilyt eivät minua
          miellyttäneet. Milloin loukkasin itseni puun oksaan, milloin kompastuin
          tuulen kaatamaan puuhun tai kiveen, mutta pian totuin kulkemaan pelkäämättä
          ja kädet ja jalat oppivat huomioimaan maan laadun. Oli oikein
          kummastuttavaa, että vaikka kuljimme melkein juoksujalkaa, niin ehti siinä
          vielä kopeloida eteensä käsinensä ja varpainensa.
        </p>
        <p class="paragraph">
          Näin kuljettuamme hyvinkin pari tuntia osoitti Jang kaatunutta puuta ja
          kehoitti minua istumaan. Päivä alkoi jo sarastaa ja sumu laskeutui raskaana
          tihkusateena metsään. Tuhansittain hyttysiä tunkeili ympärillämme, niin että
          tupakkapiippu oli nopeasti sytytettävä, etteivät ne meitä söisi. »Pian
          saamme nähdä otuksia», alkoi Jang jutella hiljaa. »Tuon mäenharjanteen yli
          me nousemme ja menemme alas laakson rinnettä toisella puolella, kulkeaksemme
          sitä vastatuuleen. Joki, joka juoksee laakson halki tuolla, yhtyy meidän
          jokeemme vähän matkaa majamme yläpuolella.»
        </p>
        <p class="paragraph">
          Kun olimme polttaneet piippumme loppuun, aloimme nousta sangen jyrkkää ja
          hyvinkin kuusisataa jalkaa korkeata harjua myöten. Melkein joka askeleella
          Jang minulle huomautti jotakin, joka osoitti metsänriistan läheisyydestä.
          Milloin oli joku heinänkorsi taivutettu ylöspäin, milloin jokin kuivunut
          lehti käännetty toisinpäin, milloin taas oli joku karva tarttunut pensaan
          oksaan; kaikki, kerrassaan kaikki hän ehti nähdä nopeasti käydessään.
          Ennenkuin olimme päässeet mäen ylimmälle harjalle viittasi Jang, että
          odottaisin, kunnes hän ensin kurkistaisi harjun yli toiseen laaksoon.
          Pysähdyin, ja Jang hiipi kyyrysillään harjanteen yli jäljessänsä koira
          samoin kyyrysillään. Tuskin oli hän mennyt mäen harjanteen yli, kun hän jo
          näkyi tähtäävän pyssyllään alaspäin. Hänen pyssynsä hana iski ja poltti
          ruudin sankkireiästä, mutta pyssy ei lauennutkaan. Silloin minä juoksin
          esille ja kuulin Jangin huudahtavan: »Karhu!» ja samalla hän osoitti
          alaspäin. Minä olin vetänyt pyssynhanan vireeseen ja yritin sivuuttaa hänet,
          kun samalla iso karhu hänen edestään syöksyi ylös ja yritti nousta
          harjanteen yli meidän kohdaltamme. Silloin minä juoksin vähän viistoon
          eteenpäin polulle, jonka näin kulkevan pitkin harjua, jotta saisin ampua
          karhun, kun se olisi mäen harjanteella. Mutta karhu säikähti ja alkoi juosta
          pitkin mäen kuvetta muutaman askeleen päässä, sillä välin kun minä juoksin
          pitkin polkua. Karhun tie oli paljon vaikeampi kulkea, sillä mäki kasvoi
          pähkinäpuutiheikköä ja edempänä tie tuli jyrkemmäksi. Kauempana edessäpäin
          sen halkaisi kahtia kallioseinä, jonka alapuolella, sillä sivulla missä
          karhu juoksi, ruohotasanko avautui, mutta polku nousi kallion yli. Muutamia
          askelia vielä, ajattelin, niin täytyy kontion mennä ruohikolle, silloin se
          tulee näkyviin ja minä saan ampua. Mutta karhu ei ollutkaan niin tyhmä. Kun
          se huomasi vaarallisen paikan, niin se ärjyen hyökkäsi ylämäkeen minua
          vastaan ja loikkasi harjun poikki niin läheltä, että se melkein kosketti
          minua. Tämä temppu suoritettiin niin odottamatta ja nopeasti, etten
          ehtinytkään ampua, ennenkun se jo oli toisella puolella harjua kadonnut
          pensastoon.
        </p>
        <p class="paragraph">
          Parasta olikin, että kävi niinkuin kävi, sillä minä olin juoksusta niin
          hengästynyt, etten olisi voinut ampua, tai korkeintaan olisin ampunut
          epävarmasti. Niin tyhmänrohkeaksi voi joskus innoissaan tulla. Kun minä heti
          sen jälkeen palasin Jangin luo, joka sillä välin oli korjannut pyssynsä
          kuntoon, niin hän näytti, että karhu oli maassa kalvanut pudonnutta
          hirvensarvea, kun hän sitä ampui, huomaamatta, miten ruuti pyssyn sankista
          paloi.
        </p>
        <p class="paragraph">
          Aloimme taas astua hiljaa eteenpäin pitkin toista mäen rinnettä, mutta kun
          alkoi sataa rankasti, niin vedin hartiani koukkuun ja annoin Jangin kulkea
          parikymmentä askelta edellä. Äkkiä hän nosti pyssyn poskelle ja ampui niin
          että suhahti ja paukahti. Ja kun hän tietysti ampui ohi, niin hän heittäytyi
          maahan ja osoitti kädellään ja huusi: »ammu»! Kyyrysilläni juoksin hänen
          luoksensa ja kun nousin pystyyn katsomaan, niin tulee kuusi naarashirveä
          vastaani juosten suoraan minua kohti ja seisahtuen 30 askeleen päähän, kun
          minut näkivät. Minä tähtäsin heti lähintä, mutta pyssy ei lauennut. Mutta
          sensijaan että hirvet olisivat paenneet, tulivat ne minua lähemmäksi ja
          asettuivat viidentoista askeleen päähän. Tarkasti katsoen etupäässä kulkevan
          naarashirven suuria ruskeita silmiä asetin uuden nallin pyssyyn ja ammuin
          toisen kerran, mutta nalli paloi nytkin. Hirvi ei silmää räpäyttänyt. Taas
          uusi nalli — eikä pyssy lauennut sittenkään. Vielä kerran uusi nalli — sama
          juttu. Silloin minä sanoin Jangille selvällä äänellä, samalla kun katselin
          hirveä silmästä silmään: »Koeta saada pyssysi kuntoon tai tule ja teurasta
          hirvi puukolla!» Jang nauroi ääneensä ja asettui seisomaan minun viereeni.
        </p>
        <p class="paragraph">
          »Anna minulle neulasi!» sanoin Jangille.
        </p>
        <p class="paragraph">
          Hän antoi sen minulle.
        </p>
        <p class="paragraph">
          Minä puhdistin pyssyn sylinterin, panin siihen uutta ruutia ja uuden nallin,
          kaiken aikaa tarkoin katsellen hirveä ja ammuin sen oikeanpuolista silmää
          kohti. Viimein panos laukesi, mutta pitkän surisemisen jälkeen eikä se
          tietysti nytkään sattunut, mutta vieläkin hirvi jonkun sekunnin katseli
          minua, kääntyi sitten pois ja loittoni hitaasti, toisten hirvien seuraamana,
          mutta katosi kuitenkin ennenkuin minä ennätin ladata pyssyäni.
        </p>
        <p class="paragraph">
          Olikohan tuollainen elukan käytös tyhmyyttä? Pikemmin luulisi hirven olleen
          hypnotisoidun.
        </p>
        <p class="paragraph">
          Näimme vielä useita hirviä, mutta niin epäsuotuisissa asemissa, ettemme
          voineet ampua. Vasta iltapäivällä, kun toisen kerran palasimme
          metsästykseltä, sain ammutuksi naarashirven muutaman sadan askeleen päässä
          majastamme. Kuulin sen tulevan juosten suurella rytinällä pensaston lävitse
          ja olin sentähden valmis ampumaan heti, kun se tulisi näkyviin. Sillä oli
          niin luja vauhti, että se ehti saapua jalkojeni eteen, johon se kaatui ja
          kuoli. Minuuttia myöhemmin pamahti toinen laukaus. Jang ampui hirven
          vasikan. Sidoimme elukkain sääret yhteen ja kannoimme ne kokonaisina
          majaamme.
        </p>
        <p class="paragraph">
          Nyt saimme sellaisen illallisen, jommoista ei oltu syöty pitkiin aikoihin.
          Varsinkin maitoiset utaret maistuivat keitettyinä hyvältä. Muutoin sinä
          päivänä ei naarashirvestä syöty mitään, sillä olimme jo perin kylläisiä
          vasikasta ja utarista. Jotta liha ei menisi pilalle ja hukkaan, leikkasimme
          sen ohukaisiksi viipaleiksi ja kuivasimme ne pöydäntapaisella telineellä,
          jonka alla paloi heikko tuli.
        </p>
        <p class="paragraph">
          Kun nyt olimme saaneet lihaa moneksi päiväksi, niin kielsin Jangia
          tappamasta hirven vasikoita tai naaraita ennenkuin tarvis vaati. Jonkun
          päivän kuluttua Jang ampui koirashirven, mutta sen sarvet olivat hyvin vähän
          arvoiset. Elukka teurastettiin metsässä. Jang otti kaksi kolmatta osaa siitä
          kantaaksensa, minä loput, ja sitten me kulkea tallustelimme puolentoista
          peninkulman pituisen matkan kotiin. Minä olin kantanut tuskin enempää kuin
          60 naulaa, mutta kotiin tullessa olin perin uupunut. Tämä tapahtui aamulla,
          mutta sinä päivänä ei enää metsästetty. Sensijaan me iltapäivällä menimme
          saalista vahtimaan pieneen puiden kuorista tehtyyn majaan, jonka Jang jo
          aikaisin keväällä oli tehnyt vetelän suoperäisen paikan viereen, johon hän
          oli kylvänyt suoloja. Maja oli sikaarilaatikon muotoinen ja niin suuri, että
          kaksi miestä parhaiksi mahtui siinä istumaan tai lepäämään pitkänänsä.
          Vesilätäkköön päin oli majassa pieni aukko, jonka edessä riippui
          vaatekappale. Koira oli jätetty kotiin sidottuna koppiinsa.
        </p>
        <p class="paragraph">
          Kun olimme ryömineet majaan ja sulkeneet sen pienen oven, rupesimme
          pitkällemme odottamaan pimeän tuloa, sillä vasta silloin hirvet tavallisesti
          tulevat sellaisiin paikkoihin. Kului tunti toisensa jälkeen ja alkoi jo
          tuntua ikävältä; silloin rupesi kuulumaan elukkain astumista, kun ne hiljaa
          ja varovasti lähestyivät. Kun ne olivat tulleet aivan likelle, niin
          kurkistin ulos ja näin puolikuun heikosti valaisemana iltana kuinka ne
          liikkuivat kuin varjot, mutta mahdotonta oli erottaa, olivatko ne koiraita
          vai naaraita. Kauan kuljeksittuaan vesilammikon ympärillä tulivat ne sen
          reunalle ja alkoivat imeskellä suolaista suomutaa. Selittämätön jännitys
          valtasi mieleni. Pitikö minun umpimähkään ampua keskelle parvea, vai vieläkö
          odottaisin? Kerran yksi hirvistä kulki ainoastaan puolen kyynärän matkan
          päässä majan luukusta, mutta sen pää oli niin korkealla, etten voinut nähdä
          oliko sillä sarvet vaiko ei, ja sentähden annoin sen rauhassa mennä ohitse.
          Noin viidentoista askeleen päässä se seisahtui ja heikossa kuunvalossa
          minusta näytti kuin sillä olisi ollut sarvet. Koetin tähdätä, mutta oli
          liian pimeä nähdäkseni pyssyn piippua. Kun pyssyn etutähtäimen kohdalle
          asetin tulitikun, jonka ympärille olin käärinyt paperilapun, niin onnistui
          minun jotakuinkin tähdätä elukan lapaan ja laukaista. Samassa lähti koko
          lauma pakoon, mutta aivan lähellä kuului raskas ruumis kaatuvan maahan.
        </p>
        <p class="paragraph">
          Sinä yönä emme enää voineet odottaa elukkain tulevan ja sentähden ryömimme
          ulos majasta sille paikalle, mihin arvelimme elukan kaatuneen, ja aivan
          oikein, vähän aikaa etsittyämme pensastossa jalkoinemme sen löysimmekin,
          mutta suureksi mielipahakseni se olikin naaras. Matkaa meidän majallemme oli
          noin kilometrin verran, jonka tähden me, samoin kuin viimekin kerralla,
          kannoimme saaliimme paloittamatta kotiin. Mutta sepä tosiaan ei ollut helppo
          tehtävä, sillä ensiksikin elukka painoi varmaankin 12 leiviskää ja toiseksi
          se roikkui niin alhaalla, että se ulottui kiinni jokaiseen kantoon ja
          kiveen. Meillä oli saaliinamme nyt niin paljon lihaa, että meidän piti
          käyttää koko aamupäivä lihan säilyttämiseen.
        </p>
        <p class="paragraph">
          Vähän ennen puolta päivää menimme viiden kilometrin päässä olevaan rappiolle
          jätettyyn metsästysfansaan, johon hirvillä oli tapana kokoontua imeksimään
          suolapitoista ja salpietaria sisältävää maata ympäristössä. Aikomuksemme oli
          tehdä itsellemme vahtikoju.
        </p>
        <p class="paragraph">
          Täydellinen hiljaisuus vallitsi ja kesäkuun aurinko paahtoi niin kuumasti,
          että oli kuin saunassa. Perille tultuamme Jang otti kirveen ja meni metsään
          hakkaamaan muutamia seipäitä ja minä kiipesin vanhan fansan katolle
          ottaakseni sen katosta heiniä meidän majaamme. Päästyäni katolle kumarruin
          ja otin syliini niin paljon heiniä kuin taisin. Mutta ajatelkaa
          kauhistustani, kun kantamuksestani ryömi esiin useita käärmeitä ja
          luikerteli alastomalle rinnalleni, kaulalleni ja käsivarsilleni, jotka
          olivat paljaat kyynäspäitä myöten. Sitä paitsi pisti esiin heinistä käärmeen
          pää toisensa vierestä yli koko katon, niin että muutaman silmänräpäyksen
          kuluttua koko katto kuhisi ja sähisi ja liikkui. Ensin seisoin
          kauhistuksesta ihan kuin kivettyneenä, mutta sitten viskasin sylistäni
          heinät pois ja syöksyin alas niin pian kuin pääsin, jonka jälkeen ihan kuin
          mieletön juoksin ison matkaa pakoon metsään. Vasta sitten kun olin tullut
          kuralätäkköön, joka ulottui yläpuolelle polvieni, täytyi minun pysähtyä ja
          siellä minä epätoivoisena rupesin ajattelemaan, että minun luultavasti nyt
          täytyi kuolla piankin. Ensin en tohtinut liikahtaa, sillä luulin käärmeitä
          olevan povessani, mutta vähitellen rauhoituin sen verran, että uskalsin
          koetella ja kun huomasin, ettei niitä povessa ollut, riisuin paitani ja
          rupesin tutkimaan olivatko käärmeet minua purreet. En nähnyt mitään puremia
          enkä tuntenut mitään kirvelemistä, mutta kuitenkin kuljeskelin kauan ihan
          välinpitämättömänä ja ajattelin vain sitä, että elämäni pian oli loppuva.
          Vasta sitten rauhoituin, kun Jang oli nipistelemällä tutkinut ihoni ja
          huomannut, että olin vahingoittumaton, mutta kauan jälkeenpäin minusta
          tuntui, kuin nuo inhoittavat eläimet vieläkin luikertelisivat pitkin ihoani.
          Mitä lajia käärmeitä ne olivat, sitä en tiedä, sen vain muistan, että niitä
          oli monenvärisiä ja -kokoisia ja luvultansa niitä varmaan oli tuhansia. Me
          jätimme koko tuumamme majanrakentamisesta, ja muutaman tunnin levättyämme
          varjoisassa seetrimetsässä ryhdyimme metsästämään.
        </p>
        <p class="paragraph">
          Vaikka joka päivä kuljimme metsässä alkaen kello 3:sta kello 10:een asti
          päivällä ja kello 4:stä auringonlaskuun asti, niin kesti kauan ennenkuin
          viimein saimme pehmeäsarvisen hirven, sillä ne kätkeytyvät, kunnes sarvet
          kovenevat, kaikista tiheimpiin viidakkoihin, joissa niitä ei mitenkään voi
          nähdä, vaikka ne olisivat ihan lähellä. Eräänä sateisena ja tuulisena
          päivänä olimme metsässä kuljeskelleet jo monta peninkulmaa, kun
          tarkkanäköinen Jang huomasi kaksi hirveä ruohoa kasvavalla ylängöllä. Kauan
          niitä tarkasteltuaan hän sanoi toisella olevan <i>pantti</i> (pehmeät
          sarvet). »Koeta hiipiä niiden luo, minä odotan tässä.»
        </p>
        <p class="paragraph">
          Minä vedin pois kotelon pyssystä, tutkin pyssyn silinteriä ja nallia, ne
          olivat kuivat. Silloin panin pyssyn lukon suojaksi sitä varten vahatusta
          vaatteesta tehdyn liinan, sidoin vielä nenäliinani sen lisäksi ja sitten
          aloin nelinkontin ryömiä ylös tasaista rinnettä. Ryömin ryömimistäni
          tohtimatta nostaa päätäni, kunnes jo olin pitkän matkan päässä Jangista,
          mutta kun katselin ylöspäin, niin oli ehkä tuhannen askelta jäljellä sinne
          päin. Ryömin jälleen ja taas lepäsin. Olin jo niin väsynyt, että käteni
          vapisivat ja jaksoin ryömiä vain muutaman sylen kerrallansa. Jangin luo
          mahtoi olla matkaa jo kilometrin verran ja arvelin, ettei mäen harjanne
          voinut enää olla kaukana. Nostin päätäni ja näin hirvet parin sadan askeleen
          päässä. Ylempänä maanpinta oli epätasaisempaa, niin että välistä saatoin
          vähän istahtaa. Mutta minua kiiruhti eteenpäin se pelko, että hirvet voivat
          juosta tiehensä. Äkkiä kuulin askeleita. Nopeasti sieppasin pois peitteet
          pyssyn lukolta ja odotin niin hiljaa, että tuskin tohdin hengittää. Vielä
          pari silmänräpäystä, niin kaksi suurta hirveä seisahtui viidenkymmenen
          askeleen päähän minusta. Edellä kulkeva oli komea koiras, jolla oli pehmeät
          sarvet. Väsymyksestä ja levottomuudesta väristen tähtäsin sydäntä kohti ja
          ammuin. Elukka hypähti ja maahan kaatui jalo hirvi, sydän lävistettynä. Heti
          laukauksen jälkeen oli Jang laskenut irti Horrin ja pian se oli saapunut
          paikalle, mutta kun se tuli liian myöhään, niin se vain nuoleskeli haavasta
          vuotavaa verta. Hetken kuluttua tuli myöskin Jang ja ihastui tavattomasti
          runsaasta saaliista. Nopeasti rupesimme nahkaa nylkemään ja lihoja
          leikkelemään, mutta pimeä meidät tavoitti ennenkuin olimme valmiit.
        </p>
        <p class="paragraph">
          Kun Jang pääsi käsiksi hirven sydämeen, niin hän ensi työksensä leikkasi
          siihen ristin ja viskeli siitä verta neljälle ilmansuunnalle mutisten
          salaperäisiä sanoja ja vielä hän verellä hankasi omaa pyssyänsä, että se
          paremmin tappaisi — kuten hän sanoi. Hän kumarsi myös maahan asti ensin
          etelään päin jumalalle ja sitten minulle.
        </p>
        <p class="paragraph">
          Vaikka meitä asia harmitti, niin täytyi meidän kuitenkin jättää osa lihoista
          jälkeemme, sillä meillä oli kolmen tunnin matka majalle, ja hirvi painoi
          arviolta viisitoista leiviskää. Minun osani kannettavasta oli nahka, toinen
          takajalka, sydän ja maksa sekä selkäpaisti. Jangilla oli koko loppuosa
          paitsi kaulaa, vatsaa ja selkää, ja sen lisäksi hänellä oli vielä pää, joka
          ei myöskään vähää painanut.
        </p>
        <p class="paragraph">
          Jang kyllä ehdotti, että ottaisimme vain vähäisen osan lihoista, mutta minun
          mielestäni olisi vahinko jättää mitään mätänemään. Ensin Jang auttoi minut
          pystyyn jaloilleni kantamuksineni, sitten minä autoin Jangin ja niin
          lähdettiin kotiinpäin. Jang ja Horr edellä, minä jäljessä. Oli pilkkosen
          pimeä ja satoi rankasti. Matkalla meidän piti vielä kahlata kiivaasti
          juoksevan joen poikki, jossa vesi nousi puoli reiteen asti. Matkan
          loppupuolella minäkin jo olin samaa mieltä kuin Jang, että olisi ollut
          viisaampaa ottaa vain pienempi osa lihoista, mutta häpesin ilmaista
          ajatustani Jangille. Peräti uuvuksissa me viimeinkin saavuimme majaamme.
        </p>
        <p class="paragraph">
          Ensimmäinen tehtävämme oli keittää ruokaa ja syödä, sillä emme olleet
          syöneet sittenkuin kello 3 aamulla. Me olimme kulkeneet noin 70 kilometriä,
          siitä aamulla poislähtiessämme viisitoista kilometriä pitkin polkua. Kun
          olimme syöneet, leikkelimme kiireesti osan lihasta kapeiksi suikaleiksi ja
          levitimme sen kuivamaan tulen päälle pöydälle, jolla oli katto yllä. Sitten
          marssimme iso joukko lihoja niskassa Jangin kotiin, joka oli noin 8
          kilometrin päässä, saadaksemme sarvet keitetyiksi, ennenkun ne rupeaisivat
          happanemaan ja käymään. Jangin kotiin tulimme noin kello 12 tai 1. Olimme
          siis sinä päivänä marssineet likimäärin parikymmentä tuntia ja hyvältä
          tuntuikin, kun sai muutaman tunnin maata.
        </p>
        <p class="paragraph">
          Sillä välin olimme saaneet koko talonväen liikkeelle ja keskellä yötä
          ruvettiin valmistelemaan monenlaisia ruokia huomispäivän pitoihin. Jang
          luullakseni otti osaa puuhiin jo varhaisesta aamusta alkaen. Kun minä nousin
          makuulta, niin minua pyydettiin Jangin mukaan rukoushuoneeseen ja mielelläni
          sinne meninkin. Huoneen yhdessä kulmassa oli pieni komero, missä Jangilla
          oli oma pronssimaalilla maalattu jumalankuvansa. Sen edessä, samoin kuin
          perheen yhteisen ison Jumalankuvan edessä, jonkunlaisessa kaapissa seinän
          vieressä, oli astioita, mihin oli pantu kaikkia niitä herkkuja, joita piti
          syötämän. Oli myös muutamia pieniä paloviinalla täytettyjä kuppeja.
        </p>
        <p class="paragraph">
          Tullessaan rukoushuoneeseen Jang heittäysi maahan ja löi luukappaleella
          kelloon, joka hänellä oli rukoushuoneessaan ja samalla hän huusi:
        </p>
        <p class="paragraph">
          »Oo-hei! isä kaikkivaltias kuule rukoukseni! Kiitos siitä saaliista, jonka
          annoit, salli meidän saada paljon vielä lisäksi! Anna Šuusan (sillä nimellä
          hän nimitti minua) silmän tähdätä tarkasti niinkuin tähänkin asti ja anna
          hänen vielä tänä vuonna saada monta djidjaa (hirveä)! Isä kaikkivaltias, suo
          hänelle hyvää!»
        </p>
        <p class="paragraph">
          Nauraen hän sitten kääntyi minun puoleeni, viskasi viinakupin sisällyksen
          oman jumalansa kuvan kasvoille sanoen: »Herra, ota uhrini!»
        </p>
        <p class="paragraph">
          Ennen jumalanpalvelusta ja sen jälkeen poltti Jang muutamia pieniä raketteja
          ja koreita papereita, joihin oli kirjoitettu viisauden sanoja.
        </p>
        <p class="paragraph">
          Rukoushuoneesta tultuamme meidät kutsuttiin noihin muhkeisiin pitoihin,
          joissa oli varmaankin parikymmentä eri ruokalajia. Alkuruokina oli haikalan
          eviä ja sammakoita. Ensin minä en oikein rohjennut syödä sammakoita, sillä
          ne olivat pikku ihmisten näköisiä, kun ne astiassa olivat koivet pitkänänsä
          ja kädet ojennettuina, mutta Jang tuli avukseni reväisten irti sääret
          muutamilta sammakoilta ja asetti ne minun ruokavadilleni. Silloin söin ja
          huomasin ne hyvänmakuisiksi. Liha muistuttaa vähän pyynpaistia, mutta on
          paljon pehmeämpää ja mehevämpää.
        </p>
        <p class="paragraph">
          Melkein joka suupalan välillä ryypättiin kuumennettua paloviinaa
          posliini-kupeista, jotka vetivät teelusikallisen tai hiukan enemmän.
        </p>
        <p class="paragraph">
          Ruoka-ajan kuluessa, jota kesti pari tuntia, koko seura ylisteli minua
          metsästäjänä ja ihmisenä. Imarteleminen on mandšien heikko puoli. Pitoja
          kesti pienin väliajoin kaiken päivää. Sarvet oli valmistettu ja myötiin noin
          600 markan hinnasta, joka jaettiin.
        </p>
        <p class="paragraph">
          Päivän levättyämme läksimme taas metsästämään. Kello 2 yöllä olimme jo
          kulkemassa Joosefin vuorta kohti. Kun pääsimme vuoren huipulle, katosivat
          viimeiset tähdet näkyvistä ja päivä alkoi valjeta. Jang ja minä olimme
          toisistamme eronneet eri suunnille, mutta meidän piti kohdata toisemme
          siinä, missä minä seisoin. Siinä seisoessani odottamassa näin suuren elukan
          tulevan ylämäkeä suoraan minua kohti. Ensin luulin sitä hevoseksi ja
          ihastuin luullessani saavani vetoeläimen, mutta kun se tuli lähemmäksi,
          huomasinkin sen olevan karhun, oikein suurinta lajia. Kun se jo oli
          kolmenkymmenen askeleen päässä arvelin ampua, mutta pelkäsin, ettei pyssyni
          laukeaisi, taikka että luoti vain haavoittaisi otusta. Päätin senvuoksi
          säikähdyttää sen pois. Tähdäten päätä kohti minä äänekkäästi mörähdin, mutta
          karhu vain katsahti minuun ja mitään välittämättä kulki ylöspäin poiketen
          vähän sivulle päin. Kun se köntysteli aivan hiljaa ohitseni, en voinut
          hillitä itseäni, vaan ammuin. Ensin asetuin kuitenkin toiselle polvelleni ja
          otin väkipuukon hampaitteni väliin, jotta se olisi valmiina tarpeen
          tullessa. Tähtäsin karhua kainaloon ja laukaisin. Kontio kaatui ojentaen
          suuret käpälänsä, mutta nousi heti pystyyn taas ja kamalasti karjuen
          ravisteli itseään ja jatkoi kulkuansa nopeasti. Tuntui kuin olisin saanut
          kauhallisen kylmää vettä niskaani, kun se möristen nousi jaloillensa, eikä
          minulla ollut muuta puolustuksekseni kuin väkipuukkoni, mutta minä lämpenin
          taas, kun karhu katosi näkyvistä. Sillävälin kuin uudestaan latasin pyssyni
          tuli Jang. Hänelle minä kerroin seikkailuni ja hän arveli, että meidän piti
          ajaa karhua takaa, mutta kun minä kymmenen askeleen päästä en saanut sitä
          tapetuksi, en enää luottanut pyssyyni, vaan arvelin parhaaksi jättää karhu
          rauhaan.
        </p>
        <p class="paragraph">
          Asian laita oli niin, että pyssyn luoti oli liian pieni ja se täytyi painaa
          piippuun kahdella paksulla talilapulla ja usein tapahtui, että luoti meni
          lappujen ohi. Siinä tapauksessa luodin voima oli heikko.
        </p>
        <p class="paragraph">
          Jangin kanssa menimme Joosefinvuoren pohjoispuolista rinnettä, joka kasvaa
          tiheätä metsää ja siellä hän sai ammutuksi koirashirven. Hän laski heti irti
          koiran, joka vähän ajan kuluttua tuli takaisin verisenä. Kun Jang käski,
          niin Horr tuli näyttämään, minkä saaliin se oli saanut. Jang oli suuresti
          ihmeissään, kun löysimme kuolleen naarashirven, vaikka hän varmasti tiesi
          ampuneensa koirasta. Sentähden hän talutti Horrin takaisin sille paikalle,
          missä koirashirvi oli seisonut ja aivan oikein, veriset jäljet menivät aivan
          toiselle suunnalle. Eikä kauan viipynytkään, ennenkuin hirven parku sal
          meidät ymmärtämään, että se sai tuntea Horrin hampaita. Me riensimme sinne
          ja löysimme hirven kuolemaisillaan. Sen sarvet olivat vähäpätöiset, muutaman
          ruplan arvoiset.
        </p>
        <p class="paragraph">
          Kun tarkemmin tutkimme, niin emme naarashirvessä nähneet muita haavoja kuin
          ne, mitkä Horrin hampaat olivat tehneet. Luultavasti oli hirvi paetessaan
          kääntynyt takaisin ja tullut suoraan Horria vastaan, joka silloin oli
          hampainensa käynyt kiinni sen kurkkuun. Sellaiset tapaukset ovat
          harvinaisia.
        </p>
        <p class="paragraph">
          Juuri kun paraikaa nyljimme saalistamme ja minä olin neuvotonna, mitä
          tekisimme näin suurella lihan paljoudella, niin meitä lähestyi
          mongoolilainen metsämies, joka luuli, että laukauksen oli ampunut hänen
          toverinsa, jonka piti olla jossakin läheisyydessä. Hän sanoi asuvansa
          jokseenkin lähellä pohjoisella vuorenrinteellä muutamain toverien kanssa ja
          valitti ruoan puutetta. Iloissani minä kehotin häntä ottamaan koko meidän
          elukkamme ja toisenkin vielä lisäksi, jos hän vain meille antaisi
          päivällistä. Meidän työskennellessämme tuli kaksi miestä lisäksi. Jang otti
          molemmat hirvien nahat, sarvet ja muutamia parhaita paloja sekä hirvien
          hännät, jotka paistettuina ovat varsin hyvänmakuisia. Melkein kaiken muun
          ottivat mongoolit, ja sitten lähdettiin pikamarssissa heidän leiriinsä, joka
          oli sieltä kolmen tai neljän kilometrin päässä.
        </p>
        <p class="paragraph">
          Lehtimajassa loikoili vielä pari näitä melkoisen iljettäviä olioita, jotka
          ehkä yhtä usein ajavat takaa ihmisiä kuin elukoita. He ihastuivat suuresti
          nähdessään lihankantajien lähestyvän ja riensivät vuorostaan kantamaan
          toverien taakkoja. Muutaman minuutin kuluttua oli tulella viisi pataa lihaa
          täynnä. He sanoivat, etteivät he viimeksi kuluneina kolmena päivänä olleet
          syöneet muuta kuin keitettyä heinää. Mutta nyt he sen sijaan söivät niin,
          että Jang ja minä hämmästyimme. Koko suuresta hirvinaaraksesta ei paljoa
          jäänyt jäljelle. Mutta he olivat kumminkin niin siivoja, että keiton päältä
          kuorivat rasvan ja antoivat sen meille rakkoon säilytettynä. Sitä paitsi
          yksi heistä paikkasi minun jalkineeni, jotka olivat pahasti kuluneet.
          Aterioituamme nukuimme muutaman tunnin ja sitten lähdimme jälleen uusille
          metsästysretkille siihen fansaan päin, johon minun härkäni karkasivat
          edellisenä keväänä minun viedessäni niitä Tsimoheehen.
        </p>
        <p class="paragraph">
          Saavuttuamme kilometrin päähän fansasta näimme mandšin, joka hakkasi
          mehiläispesää ontosta puusta. Mies tunsi minut ja kehoitti istumaan hänen
          kanssaan ja tupakoimaan piipullisen. Jutellessamme hän kertoi nähneensä
          tiikerin tiellä vähän aikaa sitten. Emme siihen asiaan kiinnittäneet
          huomiotamme sen enempää, sillä tiikerit olivat siellä hyvin yleisiä; ja
          vähän ajan kuluttua menimme eteenpäin, kunnes minä ammuin metsäkauriin
          saadaksemme syötävää illaksi.
        </p>
        <p class="paragraph">
          Tullessamme sisään tuli isäntä vastaamme ja tavanmukaisesti kutsuttuansa
          sisään istumaan ja tupakoimaan, hän kyseli, olimmeko nähneet hänen
          miestänsä.
        </p>
        <p class="paragraph">
          »Näimme kyllä», vastasi Jang, »hän paraikaa hakkaa ontosta puusta
          mehiläisparvea tuolla mäenrinteessä ja hän lupasi pian tulla kotiin.»
        </p>
        <p class="paragraph">
          Mutta kului puolisen tuntia ja vieläkin toinen puoli tuntia, eikä miestä
          vain kuulunut. Ukko silloin meni jonkun matkaa ylämäkeen ja huutaa
          hoihkaisi, mutta vastausta ei kuulunut. »Saman tekevä», arveli ukko, »me
          istumme aterioimaan, kylläpähän hänkin tulee pian.»
        </p>
        <p class="paragraph">
          Aterioituamme alkoi jo hämärtää, mutta kun ei miestä sittenkään näkynyt,
          eikä hän vastannut huutoon, niin ukko meidän neuvoamme seuraten meni häntä
          etsimään. Vähän ajan kuluttua tuli hän takaisin varsin pelästyneenä ja sanoi
          nähneensä verisiä tiikerinjälkiä jonkun matkan päässä.
        </p>
        <p class="paragraph">
          Jang ja minä otimme heti pyssymme ja seurasimme ukkoa. Kun tiikerin jäljet
          näkyivät aivan lähellä sitä paikkaa, missä olimme miehen nähneet, niin
          menimme puun luo. Mies oli poissa, mutta lähellä puuta oli hänen lakkinsa
          revittynä ja verisenä ja muutaman askeleen päässä hänen kirveensä verisenä
          sekä tiikerin jäljet. Me seurasimme vielä kappaleen matkaa ja löysimme hänen
          puukkonsa myöskin verisenä sekä hänen piippunsa. Pimeän tähden emme voineet
          seurata jälkiä kauemmaksi tiheään metsikköön, mutta mielestämme oli jo
          selvää, että tiikeri oli miehen tappanut ja luultavasti syönyt.
        </p>
        <p class="paragraph">
          Suruissamme menimme sentähden fansaan päätettyämme jatkaa etsimistä
          seuraavana päivänä. Paluumatkalla alkoi rankasti sataa ja sadetta kesti
          kaiken yötä taukoamatta ja koko seuraavan päivän. Me lähdimme kuitenkin jo
          aamuhämärissä. Ei mitään jälkiä ollut enää nähtävänä ja vesi juoksi
          virtanaan jyrkkää mäen rinnettä myöten, mutta me haimme kuitenkin monta
          tuntia löytämättä pienintäkään jälkeä.
        </p>
        <p class="paragraph">
          Jatkoimme sitten kulkuamme päämääräämme kohti, metsässä olevaan kotiin,
          johon olimme jättäneet kaiken omaisuutemme, ja mandši lähti lähimpään kylään
          kehoittamaan tuttavia jatkamaan etsimistä.
        </p>
        <p class="paragraph">
          Jonkun ajan kuluttua saimme kuulla, että miehen ruumis oli seuraavana
          päivänä löydetty noin ¾ kilometriä siitä paikasta, missä tiikeri oli tehnyt
          hyökkäyksensä. Ainoastaan osia ruumiista oli jäljellä.
        </p>
        <p class="paragraph">
          Kun Jang ja minä tulimme metsästysmajallemme, löysimme kaikki paikoillaan,
          paitsi että osa muonavaroistamme oli syöty. Sen sijaan oli meidän
          polttopuuvarastomme koko joukon lisääntynyt. Mandšurian metsäseuduilla on
          näet sellainen tapa, että vieraassa talossa syödään nälkäisenä kylläksensä,
          vaikka ei talonväki olisikaan kotona, ja sitten palkkioksi tehdään joku
          palvelus taikka jätetään maksuksi jotakin, mitä sattuu olemaan mukana.
        </p>
        <p class="paragraph">
          Eräänä aamuna näin metsässä taas pehmeäsarvisen hirven (pantti) mutta en
          saanut sitä ammutuksi, kun minua esti käärme. Jang oli parin sadan askeleen
          päässä juoksevan joen partaalla nähnyt kolme hirveä, joista yhdellä oli
          pehmeät sarvet. Minä heti rupesin hiipimään sen läheisyyteen, mutta
          päästyäni likelle joen vartta noin seitsemänkymmenen askeleen päähän
          otuksista, näin viisikorttelisen myrkyllisen käärmeen poikkipuolin edessäni.
          Otin silloin pienen puun oksan ja kosketin sitä ajaakseni sen pois, mutta
          tuo kanalja nosti päänsä pystyyn tahtoen tehdä vastarintaa, ja kun vedin
          takaisin käteni, niin se sähisten tuli suoraan kasvojani kohti. Minun täytyi
          nopeasti nousta pystyyn, jolloin hirvet peljästyivät ja juoksivat pois.
          Harmistuneena potkasin käärmettä niin että se lensi pois, mutta tuo häijykäs
          hyökkäsi uudelleen minua vastaan. Pyssyn perällä annettu isku teki lopun sen
          taistelunhalusta.
        </p>
        <p class="paragraph">
          Taikauskoinen Jang väitti, että tämä ennusti jotakin pahaa. Aivan oikein,
          kun aamupäivällä kuten tavallisesti tulimme metsästysmajalle, oli hänen
          veljensä saapunut sinne ja kertoi, että hirvi oli pudonnut heidän
          pyydystyskuoppaansa, mutta sieltä sen oli vienyt tiikeri.
        </p>
        <p class="paragraph">
          Heti syötyämme päivällistä läksimme liikkeelle ja parin tunnin kuluttua
          olimme jo hänen kotonansa Kokotunissa. Sinne tultuamme otimme mukaamme kuusi
          koiraa ja menimme paikalle. Perillä näimme tosiaan kuopan ympärystän
          pengottuna ja kuopan tyhjänä. Minä en tahtonut mitenkään uskoa, että hirvi
          todella olisi ollut kuopassa, mutta Jang ja poika sitä väittivät ihan kiven
          kovaan. Se tuntuu melkein uskomattomalta kun ajattelee, että kuoppa oli
          viisi tai kuusi kyynärää syvä, viiden korttelin levyinen ja viiden kyynärän
          pituinen, sisäpuolella reunat varustetut pystyisillä puisilla seinillä.
          Rupesimme kuitenkin seuraamaan jälkiä, jotka johtivat ylämäkeen tiheän
          vesakon lävitse. Alussa tiikeri luultavasti oli kantanut hirveä niskassaan,
          mutta sitten se oli raahannut sitä maata myöten.
        </p>
        <p class="paragraph">
          Olimme jo nousseet puoli kilometriä mäelle, kun koirat, jotka tähän asti
          olivat olleet rohkeita, eivät enää tahtoneet mennä eteenpäin. »Tiikeri
          mahtaa olla aivan lähellä», arveli Jang. »Kaiketi se on tuolla ylempänä, käy
          päälle vaan!»
        </p>
        <p class="paragraph">
          Ei ollut mieluista kulkea sellaista vihollista vastaan niin tiheässä
          viidakossa, jossa ei näe eteensä enempää kuin muutaman kyynärän. Mutta minä
          menin kuitenkin toisten yllyttämänä ja sillä itseäni lohduttaen, että jos
          minä en näe tiikeriä, niin ei sekään näe minua eikä noin tiheässä metsässä
          voi hyökätä päälleni yhtäkkiä.
        </p>
        <p class="paragraph">
          Jälleen tuntui vastenmieliseltä kulkea edemmäksi, sillä koirat asettuivat
          vinkuen jalkojeni juureen, mutta kun Jang pyyteli, niin lähdin. Tuskin olin
          liikkeelle lähtenyt, kun tiikeri ärjyen hypähti pystyyn ja loikkasi metsän
          lävitse, joka ryski niinkuin olisi ollut kaatumaisillaan. Tiikeri putosi
          maahan parin kyynärän päähän minusta. Seuraavan sekunnin kuluessa se jo teki
          toisen ja kolmannen loikkauksen, yhtä voimakkaan hypyn kuin ensi
          kerrallakin. Heti minäkin juoksin esiin sinne, mihin tiikeri ensin hyppäsi,
          mutta se oli jo kadonnut ja syvät jäljet maassa näyttivät, miten tavattoman
          voimakkaasti se oli potkaissut.
        </p>
        <p class="paragraph">
          Sillä paikalla, mistä se ensin hyppäsi ylös, löysimme hirven, josta toinen
          takajalka oli syöty. Nähtyäni, miten voimakkaasti tiikeri kykenee raivaamaan
          itselleen tien tiheikköjenkin lävitse, pidin järjettömänä ajaa sitä takaa
          sellaisella paikalla ja päätin mieluummin tuhota sen kavaluudella.
        </p>
        <p class="paragraph">
          Kun hirven nahka oli nyljetty ja liha paloiteltu, otin toisen takajalan ja
          siihen panin hyvän joukon sitä strykniiniä, jota minulla aina oli mukanani
          pikku pullossa. Sitten sidoin hirven jalan lujasti kiinni puuhun nuoralla.
          Seuraavana päivänä satoi niin rankasti, ettei tehnyt mieli lähteä metsälle,
          enkä luullut tiikerinkään niin pian palaavan, koska se oli syönyt
          kylliksensä, mutta sen jälkeisenä päivänä menimme sinne. Lihasta oli suurin
          osa syöty, mutta tiikeriä emme löytäneet, vaikka etsimme monta tuntia. Ja
          kumminkin se oli siellä noin sadan askeleen päässä joessa puun juurella,
          mihin vesi sen oli kuljettanut. Sattumalta se löydettiin myöhemmin, kun vesi
          joessa väheni, mutta silloin olivat sen nahasta jo karvat suurimmaksi osaksi
          lähteneet. Tämä tiikeri oli kooltaan suurimpia, mitä siellä näin.
        </p>
        <p class="paragraph">
          Niillä yhteisillä metsästysretkillä, joita Schoultz teki yhdessä Jangin
          kanssa, ei enempiä seikkailuja tapahtunut tiikereitten kanssa, mutta ison
          karhun vuoksi he joutuivat omituiseen seikkailuun, josta hän kertoo
          seuraavasti.
        </p>
        <p class="paragraph">
          Oli keskipäivä ja olimme juuri lopettaneet päivällisateriamme aikoen mennä
          ruokalevolle, kun Horr alkoi vihaisesti murista ja joen uomassa kivet
          kolisivat, niinkuin joku olisi kävellyt kiviraunioilla.
        </p>
        <p class="paragraph">
          Jang kuunteli ja sanoi: »Siellä kävelee karhu. Ota pyssy ja riennä!»
        </p>
        <p class="paragraph">
          Minä olin riisunut kenkäni ja olin paljain jaloin. Mutta Jang sysäsi minulle
          jalkineensa ja kehoitti menemään siinä asussa kuin olin. Minä sieppasin
          pyssyni ja riensin joen äyräälle, mutta siellä ei näkynyt karhua. Jangin
          viittauksen mukaan hyppäsin alas äyräältä, vaikka joen uoma oli täyttä kaksi
          syltä alempana, ja heti kun pudota mätkähdin alas, syöksähti karhu esiin
          ainoastaan kymmenen askeleen päässä minusta ja lähti laukkaamaan yli kivien
          ja kantojen tuhannen tulimmaista vauhtia, jättäen jälkeensä pitkän
          yhtämittaisen juovan sellaista, jota ei kehtaa mainita. Minäkin läksin
          juoksemaan jäljessä toivoen saavani ampumistilaisuuden, mutta joen uoma oli
          niin täynnä kaikenlaista ryteikköä, etten voinut tähdätä ennenkuin se jo
          ehti piiloutua metsään joen, toiselle puolelle. Karhun arkuuden vuoksi oli
          tällainen metsästys niin hassua, että minun täytyi itsekseni sitä nauraa.
        </p>
        <p class="paragraph">
          Muutamia päiviä myöhemmin Jang melkein samalla paikalla ampui tavattoman
          ison karhun. Hän oli aamulla lähtenyt yksin metsälle, kun minä jäin kotiin
          korjailemaan kenkiäni ja nahkaisia housujani. Palatessaan takaisin hän kulki
          ison puoleksi lahon koivun ohitse ja huomasi puusta putoavan alas
          jänönkäävän. Kun hän vilkaisi ylös puuhun, näki hän ison karhun, joka
          arvatenkin juuri oli kavunnut puuhun syömään kääpiä, joita kasvoi runsaasti
          puun katkonaisessa latvassa. Säikähtyneenä Jang ampui lunttapyssyllään
          karhua umpimähkään, mutta sillä seurauksella, että karhu kuolleena putosi
          maahan.
        </p>
        <p class="paragraph">
          Se oli väriltään mustanruskea ja siinä oli niin runsaasti rasvaa, että
          Jangin täytyi mennä lähimpään fansaan lainaamaan härkää saadaksensa rasvan
          kotiin. Minun kehoituksestani hän toi mukanansa puntarin, ja kun karhun
          ruumis paloiteltiin ja kappale erältään punnittiin, niin se päätä ja käpäliä
          lukuunottamatta painoi 46 leiviskää ja tali painoi enemmän kuin kuusi
          leiviskää. Karhun nahka, johon sen kämmenet jäivät kiinni, painoi niin
          paljon, että Jangilla ja minulla oli täysi työ kantaessamme sitä vähän
          matkan päähän tappopaikalta, jossa nahka puhdistettiin rasvasta ja
          levitettiin kuivamaan. Liha jätettiin metsään, sillä se ei ollut
          hyvänmakuista. Savustettuna kyllä olisivat reisikappaleet hyvälle
          maistuneet, mutta mandši ei siitä välittänyt, ja minulla ei ollut aikaa
          ruveta sen savustamispuuhiin. Kun karhun nahka ja tali oli ladottu härän
          selkään sen kannettaviksi, menimme Jangin kotiin Kokotuniin.
        </p>
        <p class="paragraph">
          Olimme tulleet perille ja aterioineet, jonka jälkeen Jang vei härän takaisin
          naapurifansaan, sillävälin kuin koko talon väki ja minäkin vähän aikaa
          juteltuamme panimme makuulle. Lienee ollut liki puoli yötä, kun Jang tuli
          juosten kotiin ja kertoi meille, että noin viisitoista tai parikymmentä
          kiinalaista rosvoa, joita siellä nimitetään <i>»hunghuuseiksi»</i> oli tänne
          tulossa. Vähän aikaa neuvoteltuaan päättivät asukkaat maata kukin paikallaan
          välittämättä mistään ja antaa rosvojen mellastaa kuten tahtoivat, sillä
          asukkaat olivat vakuutettuja siitä, että rosvot ainoastaan söisivät ja
          ottaisivat vaatteita minkä verran tarvitsisivat sekä haeskelisivat pehmeitä
          hirvensarvia.
        </p>
        <p class="paragraph">
          Tuskin oli neuvottelu päättynyt, kun hunghuusit jo tulivat ratsastaen
          pihaan. Syntyi hirveä meteli. Koirat haukkuivat, talonväki huusi, ja monta
          pyssynlaukausta ammuttiin. Sillä hetkellä koko joukko tunkeutui sisään.
        </p>
        <p class="paragraph">
          Minä olin viime tingassa ehtinyt panna päähäni kiinalaisen patalakkini,
          asettaa peitteeni alle pyssyni ja tikarini ja olin pitkänäni peitteen alla
          tikari kädessä päättäen antaa henkeni niin kalliista kuin suinkin.
        </p>
        <p class="paragraph">
          »Nouskaa ylös ruokaa laittamaan!» oli heidän komentonsa, kun he tulivat
          sisälle. Vanha ukko ja Jang nousivat heti. (Jang oli myöskin mennyt
          levolle.) He lausuivat rosvojoukon tervetulleeksi, kehoittaen heitä
          istumaan. Kahta kehoitusta eivät kutsumattomat vieraat tarvinneetkaan. Yksi
          lurjuksista tuli lähelle, lykkäsi minun pääni sivulle ja istui lavitsalle.
        </p>
        <p class="paragraph">
          »Tulta kynttilään!» kuului taas ääni komentavan.
        </p>
        <p class="paragraph">
          Kun Jang oli sytyttänyt talikynttilän, otti yksi rosvojoukosta, arvatenkin
          päällikkö, kynttilän käteensä ja alkoi Jangia kuulustella. Hänen täytyi
          ensin tehdä selkoa siitä, mitä hän oli ampunut (jolloin Jang tietysti
          väitti, ettei ollut ampunut pehmeäsarvisia) ja sitten piti sanoa, mitä
          syötävää talossa oli.
        </p>
        <p class="paragraph">
          Ruoka-aitassa ei ollut paljoa: vähän hirven lihaa, karhun rasvaa ja erästä
          ryynilajia, jota nimitetään <i>siämisa</i> ja vähän paloviinaa.
        </p>
        <p class="paragraph">
          »Laita niin, että saamme syötävää niin pian kuin mahdollista,» sanoi taas
          rosvojen päällikkö, »sillä välin minä ukon kanssa katson, että hevoset
          saavat syötävää.» Hän oli menossa ruoka-aittaan, mutta ukko pyyteli: »elä
          ota meidän viimeisiä ryynejämme hevosillesi, onhan niillä kyllä hyvä laidun;
          mutta meillä ei ole mitään millä ostaisimme ryyniä.»
        </p>
        <p class="paragraph">
          »No pidä sitten ryynisi, mutta laita niin, että pian saamme ruokaa!» Jang,
          ukko ja muutamat rosvoista rupesivat ruoanvalmistuspuuhiin, sillä välin kuin
          päällikkö sekä jotkut toiset tarkastelivat ruokahuoneissa. Mies, joka istui
          minun vieressäni, oli nähtävästi väsynyt, sillä hän tahtoi että tekisin
          tilaa hänelle ja asettui makuulle viereeni, mutta sillä tavoin, että hänen
          jalkansa tulivat lähelle kasvojani. Minä siirsin hänen jalkansa vähän
          syrjään, ja siitä rosvo ei pitänyt lukua. Rosvopäällikkö nosti kerran
          peitteen kasvoiltani, mutta arvatenkaan hän pimeässä ei nähnyt, että olin
          eurooppalainen, vaan viskasi heti peitteen takaisin.
        </p>
        <p class="paragraph">
          Kesti ainakin pari tuntia, ennenkuin rosvolauma oli syönyt ja mennyt
          matkoihinsa. Talonväen omaisuutta ne eivät ottaneet mukaansa muuta kuin
          pienen veitsen, jonka minä olin jättänyt pöydälle. Taloon jääneet
          hengittivät taas vähän helpommin, kun rosvot olivat menneet tiehensä.
        </p>
        <p class="paragraph">
          Jang kertoi, että he kyllä tuon tuostakin saivat sellaisia vierailuja, mutta
          että rosvot tuskin koskaan ottavat muuta kuin ruokaa. Jos talossa on jotakin
          kallisarvoista, niin se pidetään kätkettynä. »Ja joskus», sanoi hän, »on
          tapahtunut, etteivät ne ole ottaneet pehmeitä hirvensarviamme, vaikka ovat
          ne nähneet. He eivät tahdo joutua riitaan meidän kanssamme, koska he silloin
          eivät yksinänsä uskaltaisi kulkea, niinkuin he usein tekevät. Ainoastaan
          kullanetsijöille, matkustajille ja rikkaille he ovat vaarallisia.»
        </p>
        <p class="paragraph">
          Vaikka Jangin puhe oli lohdullista, en minä enää saanut unta, ja kun ei
          ollut enää pitkää aikaa aamunkoittoon, sidoimme kenkämme paulat ja lähdimme
          matkalle, niin että juuri päivän koitteessa olimme valmiina paikalla, mistä
          metsänkäyntimme piti alkaman.
        </p>
      </div>
      <div class="chapter">
        <h2 id="chapter14">XIV. Yhtiömiesten hajaantuminen</h2>
        <p class="paragraph">
          Toukokuun alussa 1871 palasi kapteeni Höök valaanpyyntiretkeltä pienellä
          »Karolina Törnqvist»-nimisellä laivalla. Hän ei ollut kulkenut kaukana, vaan
          oli seurannut Tyynen meren rannikoita ja hänen oli tällä kertaa onnistunut
          pyydystää 5 pienenpuoleista valasta, mutta hänellä olikin mukanansa
          valaanpyyntiin tottunutta väkeä ja hyviä harppuuninheittäjiä. Laivan oli
          määrä mennä Nahodkaan, ja kapteeni otti mukaansa rouva Nilssonin, jonka
          täytyi keuhkotulehduksen tähden päästä lääkärin hoitoon. Pari viikkoa
          myöhemmin, toukokuun 19 p. lähti hra Nilsson tiedustelemaan rouvansa
          terveydentilaa, antoi soutaa itsensä Vostokin lahden poikki ja saapui
          Nahodkaan toukok. 21 p:nä.
        </p>
        <p class="paragraph">
          Taraskevitš niminen lääkäri, jota Nilsson kehuu sangen taitavaksi ja
          miellyttäväksi henkilöksi, hoiti rouvaa niin huolellisesti, että hän parani,
          vaikka tauti olikin ankara. Rouva Nilsson sai myös hyvän asunnon kapteeni
          Jakobsénin tulevan rouvan luona, joka silloin vielä naimatonna hoiti
          valtioneuvos Furuhjelmin taloutta.
        </p>
        <p class="paragraph">
          Ankara isku kohtasi samaan aikaan koko siirtokuntaa, kun valtioneuvos
          Furuhjelm huhtikuun 18 p:nä äkkiä kuoli. Saapas oli hangannut hänen
          jalkaansa vähäisen haavan; siihen pääsi jotakin likaa, joka aiheutti
          verenmyrkytyksen. Vaikka jalka kiireesti leikattiin, oli myrkky ehtinyt
          levitä ruumiiseen ja aiheutti kuoleman.
        </p>
        <p class="paragraph">
          Yleinen hämmästys ja kaipaus vallitsi Nahodkassa, kun koko siirtokunnan
          johtava henkilö ja sielu oli äkkiä poistunut. Aivan epätietoista oli, miten
          nyt kävisi vasta-alkavalle kaupungille ja kaikille sen virkamiehille.
          Erittäinkin suomalaisille uudisasukkaille oli suurta hyötyä siitä, että
          heillä oli suomalaisia kansalaisia ylhäisissä viroissa sekä Nahodkan että
          Wladivostokin kaupungeissa ja Venäjän laivastossa. Sillä nämä
          vaikutusvaltaisissa asemissa olevat miehet auttoivat ja kannattivat
          kansalaisiansa, kun näkivät heidän olevan rehellisiä, ahkeria ja kyvykkäitä.
        </p>
        <p class="paragraph">
          Paitsi Nahodkaa, joka oli Venäjän keisarillisen suvun perintömaiden
          hallituspaikaksi määrätty, oli samoihin aikoihin perustettu uusi Wladivostok
          (Idän Waltias) niminen kaupunki, joka Venäjän sotasatamana ja suurimpana
          kauppapaikkana oli aiottu Amurin alueen pääkaupungiksi. Wladivostokia
          rakennettiin samoihin aikoihin kuin suomalaiset olivat asettuneet Strelokin
          lahden rannikoille asumaan. Mutta kun suomalaisten yritykset järjestää
          yhteiskuntansa kommunistisella tavalla olivat epäonnistuneet, hajaantuivat
          myöskin yhtiömiehet mikä minnekin.
        </p>
        <p class="paragraph">
          Tähän kirjaan liitetty kartta osoittaa, että Strelokin ja Wladivostokin
          keskivaiheilla, Ussurin lahden pohjoispäässä oli 1870-luvulla
          Tsimohee-niminen kylä, samannimisen joen suussa. Tuon kylän olivat
          venäläiset uudisasukkaat perustaneet harjoittaen siellä maanviljelystä ja
          kalastusta. Merestä nousi Tsimoheejokeen runsaasti lohia. Paikka miellytti
          myöskin suomalaisia, ja muutamat entisistä yhtiömiehistä asettuivat asumaan
          venäläisten naapureiksi, vuokrasivat itselleen mökin asunnoksensa,
          pyydystivät joesta lohia, kävivät metsästämässä, muokkasivat itselleen
          pienen perunamaan ja asuivat siellä kesäkauden, ennenkun siirtyivät
          Wladivostokiin, jossa he olivat saaneet työansiota. Tsimoheen kylässä
          oleskeli myös ajoittain kapteeni Höök, sillä häntä houkuttelivat sinne hyvät
          metsästystilaisuudet. Suomalaiset tappoivat monta tiikeriä osittain siten,
          että tiikeriä varten oli asetettu syötti, ja kun peto siihen kajosi, laukesi
          pyssy, joka tappoi tiikerin; osittain oli syötti myrkytetty
          strykniinikapselilla.
        </p>
        <div class="image">
          <img src="images/kuva-15.jpg" alt="">
          <p>Metsästäjäin palaaminen saaliinensa.</p>
        </div>
        <p class="paragraph">
          Merkillisempi tiikerintappo tapahtui saman kylän navetassa. Navetta oli
          rakennettu siten, kuten usein Suomessa nähdään heinälatojen olevan tehdyt,
          että seinät ovat ulospäin kaltevat ja lattian pinta pienempi kuin
          kattopuoli. Ovi aukeni sisäänpäin niin, että ovea avattaessa se itsestään
          omasta painostaan sulkeutui. Navetan kattona oli vaakasuoria pitkiä salkoja,
          joiden päälle oli koottu elukoille heiniä.
        </p>
        <p class="paragraph">
          Eräänä päivänä iltahämärässä tiikeri ajoi takaa lehmää, joka hädissään
          juoksi navettaan lykäten sarvillaan oven auki. Silloin tiikerikin juoksi
          sisälle samalla kertaa. Ovi painui kiinni ja molemmat jäivät navettaan.
          Vasta sitten kuin tiikeri väkevällä käpälällään oli tappanut lehmän, se
          huomasi olevansa suljettuna kuin pyydykseen ja arvatenkin se silloin niin
          hämmästyi, että siivosti asettui tapetun lehmän viereen. Mutta se melu, joka
          oli navetassa syntynyt, sai kaikki metsästäjät liikkeelle ja lyhdyt käsissä
          he nousivat katolle, tekivät kurkistusaukkoja kattoon ja ampuivat tiikerin
          ilman että mikään vaara uhkasi heitä itseään. Muutoin ei meikäläisistä
          kukaan uskaltanut käydä tiikerin kimppuun. Siihen aikaan ei tunnettu vielä
          räjähtäviä ekspressiluoteja, joita metsästäjät nykyjään käyttävät ampuessaan
          isoja ja vaarallisia otuksia.
        </p>
        <p class="paragraph">
          Mandšuriassa elävä tiikeri on K. F. Nilssonin arvostelun mukaan suurin
          kaikista tiikereistä. Hän oli nähnyt kerran komean tiikerin ripustettuna
          nyljettäväksi. Sen ruumiin pituus oli ainakin 7 jalkaa ja häntä oli yhtä
          pitkä.
        </p>
        <p class="paragraph">
          Mihin tapoihin ihminen on tottunut, niitä hän noudattaa, jos se käy päinsä.
          Niinpä Strelokiin jääneet suomalaiset viettivät joulunsa niinkuin oli tapana
          Suomessakin se juhla viettää. Naimisissa olevat K. F. Nilsson ja laivan
          rakennusmestari A. Östman lähtivät joulukuun 27 p:nä 1871 Tiikerinlaaksosta
          jättäen kotiin vaimonsa ja kulkivat Wladivostokiin. 29 p:nä he saapuivat
          Tsimohee-kylään ja olivat siellä yötä entisten yhtiötoveriensa luona. He
          saivat siellä syödä tuoretta keitettyä lohta ja perunoita sekä maitoa, jota
          eivät moneen aikaan olleet maistaneetkaan. Uuden vuoden yönä 1872 he olivat
          yöpyneet metsäfansaan, jossa asui mandšeja. Nämä hakkasivat metsää ja
          vedättivät hirsiä erääseen jokeen, joka laskee Amurin lahteen. Puut piti
          ensi avoveden aikana uitettaman lauttana Wiladivostokiin. Suomalaisten
          tullessa mandšien asuntoon iltapäivän hämärtäessä olivat nämä jo kaikki
          menneet levolle makuusijoillensa. Kun suomalaiset olivat syöneet ja juoneet
          teetä, rupesivat hekin levolle. Mandšit nousivat hyvin aikaisin ja härät
          mukanansa he lähtivät laaksoon, missä metsänhakkuu oli parhaillaan. Heidän
          esimerkkiänsä seurasivat suomalaisetkin, joilla ei ollut mukanansa
          taskukelloa. Unen pöpperössä hekin lähtivät härkinensä liikkeelle.
        </p>
        <p class="paragraph">
          Oli kirkas kuutamo. Östmanilla oli mukanansa sianlihaa kaupaksi ja Nilsson
          oli ostanut hirvenlihaa myydäksensä. Hän ajoi maisteri Federleyn härällä,
          joka oli vietävä Wladivostokiin. Kaiken aikaa kulkiessaan mandšit huusivat
          ja kiljuivat kovalla äänellä säikyttääksensä tiikereitä ja suomalaiset
          tekivät samalla tavalla. Vaikka he kulkivat kauan, ei päivä tahtonut selvitä
          lainkaan. Kuu oli korkealla taivaan laella ja valaisi tietä. Sittemmin
          huomasivat matkamiehet lähteneensä liikkeelle kello yhden ja kahden välillä
          yöllä. Mandšit nousivat levolta kuutamoöinä aikaisin puolen yön jälkeen ja
          menivät kotiin, kun kuu oli laskenut.
        </p>
        <p class="paragraph">
          Kun Nilsson ja Östman olivat tammikuun 2 p:nä 1872 saapuneet Wladivostokiin,
          sai edellinen asunnon entisen yhtiömiehen Grönstrandin luona, joka jo oli
          ehtinyt itselleen ostaa vähävenäläiseen tyyliin rakennetun tuvan, jossa oli
          suippopäätyinen olkikatto.
        </p>
        <p class="paragraph">
          Hirvenlihan oli Nilsson ostanut 3 ruplan hinnasta puudalta ja nyt hän sai
          sen myydyksi 6:sta ruplasta. Virkaa toimittava kuvernööri Armfelt lupasi
          Nilssonille työtä valtion konepajoissa, joita sanottiin Portiksi. Siellä oli
          valtion varastorakennus, joka piti uudelleen rakennettaman toisella tavalla
          ja tavarat siitä tyhjennettämän ja muutettaman toiseen. Nyt tuli Nilssonille
          kiire tuoda härkänsä, joka vielä oli Maingissa; Grönstrand seurasi häntä
          Strelokiin. He lähtivät tammikuun 6 p:nä ja tulivat perille 9 p:nä, sillä
          heitä ei mikään estänyt tekemästä pitkiä päivämatkoja. Grönstrandin piti
          jäädä Strelokiin auttamaan Östmania vähäisen purjealuksen rakentamisessa.
          Aluksen rakentamiseen tarpeellisia aineksia jäi Östman hankkimaan
          Wladivostokiin.
        </p>
        <p class="paragraph">
          Jo keväällä (1871) kun hra Nilsson oli käynyt Nahodkassa tiedustelemassa.
          rouvansa terveydentilaa, oli hän valtioneuvos Furuhjelmin jälkeen jääneestä
          omaisuudesta hankkinut itselleen venäläisen lehmivasikan, joka oli hyvää
          lypsävää rotua. Vasikan hän hankki vaihtokaupalla, antaen sen vastineeksi
          hirvenlihaa. Samalla matkalla hän sai hankituksi myöskin pari lammasta.
          Sotalaivaston palveluksessa oleva luutnantti Höök oli näet käynyt Olgassa ja
          muistellessaan entisiä tovereita, jotka erämaassa Strelokissa viettivät
          vaivalloista ja yksinäistä elämää, ostanut lampaat tuodaksensa ne
          Strelokiin.
        </p>
        <p class="paragraph">
          Kesäkuun 11 p. rouva Nilsson tuli Strelokiin takaisin <i>»Karolina
          Törnqvist»</i>-nimisellä purjelaivalla ja toi mukanansa vasikan, pari
          porsasta ja kaksi kanaa. Kun kotieläimet olivat näin lisääntyneet, tuli
          herra Nilssonille kiire valmistaa myöskin navetta ja sikoläätti, sillä
          siihen asti oli hän pitänyt härkänsä yhteisessä navetassa Maingissa, hyvän
          matkan päässä omasta asunnostaan. Olihan yhtiön hajotessa jäänyt melkein
          jokaiselle oma härkänsä, ja kun kaikki eivät olleet tilaisuudessa käyttämään
          juhtaansa, niin kymmenen härkää oli majoitettu yhteiseen navettaan ja ne oli
          jätetty maisteri Viktor Federleyn hoitoon.
        </p>
        <p class="paragraph">
          Strelokiin jääneet entiset yhtiön jäsenet eivät tietysti ryhtyneet
          uudispeltoja muokkaamaan, vaan jatkoivat sitä viljelystä, joka oli
          valmistettu yhteisin voimin. Nilssonille kuuluvista peltotilkuista yksi oli
          Maingin läheisyydessä, ja oli siihen kylvetty ruista, tattaria, maissia ja
          kauraa. Toinen pelto oli Tiikerinlaakson puolella, myöhemmin tehdyssä
          viljelysmaassa, johon oli istutettu perunoita. Kaalia ja puutarhantuotteita
          oli kasvamassa Tiikerinlaaksossa asuinhuoneen läheisyydessä.
        </p>
        <p class="paragraph">
          Navettain rakennuspuuhat edistyivät hitaasti, sillä työ oli tehtävä yksin
          ilman auttajaa. Ja uudisasukkaana oli Nilssonilla monta muuta tehtävää.
          Heiniä piti niittää ja korjata; halkoja piti saada kotiin ja hakata
          pieniksi. Yksin suutarinammattiakin täytyi hänen harjoittaa, jollei tahtonut
          kulkea paljain jaloin. Ja hän valmistikin pieksut sekä itsellensä että
          vaimollensa vieläpä muutamille muillekin, jotka eivät olleet yhtä
          toimeliaita. Asunnostansa hän kertoo, että hän sen oli jakanut kahtia
          ruohokahiloista kudotulla väliseinällä. Huonekalustona oli hänellä kirstu,
          johon oli tehty hyllyt ja jalat. Sohva oli omatekoinen, päällystetty
          hirvennahoilla; sänky ja pöytä olivat myöskin omatekoiset. Huoneen pienempi
          osa oli keittiöpuoli. Toverit, jotka tulivat hänen luonaan vierailemaan,
          ihmettelivät: »hyvänen aika, kuinka teillä on hieno koti!»
        </p>
        <p class="paragraph">
          Eräänä päivänä tapahtui insinööri Nilssonille paha vahinko: härät pääsivät
          viljelysmaille, söivät kaiken maissiviljan (1 650 tainta), polkivat rukiit,
          kauran ja tattarin, ennenkuin vilja vielä oli kypsynytkään, niin että
          lokakuussa korjatessaan satoansa hän sai ainoastaan 35 ½ tynnyriä perunoita,
          8 kappaa rukiita, 6 kappaa kauroja, 2 kappaa tattaria, ja 45 kaalinpäätä
          sekä vähän vihanneksia.
        </p>
        <p class="paragraph">
          Kun Fredrik Nilssonin asunto oli jonkun kilometrin päässä Maingista, missä
          hajaantuneen yhtiön iso leipomauuni oli, tuli rouva Nilssonille tukalaksi
          jokaisen leipomisen takia mennä Maingiin. Mutta onnellisen sattuman kautta
          huomasi Nilsson Rasboinikin lahden vastakkaisella rannalla tiilistä
          rakennetun kellarin, jonka venäläiset arvatenkin Mandšurian valloitussodan
          aikana olivat tehneet. Nyt ei rakennuksesta tosin ollut jäljellä muuta kuin
          jäännökset, mutta Nilsson sai siitä oivallisia tiilejä leivinuunia varten ja
          hän ryhtyikin rakennusta jatkamaan tehden keittiön ja siihen leipomauunin.
          Keittiön ja muiden huoneiden välille hän avasi oven. Toinenkin onnellinen
          sattuma hyödytti uudisasukkaita. Keväällä oli myrsky tuonut Strelokin
          rantamille pienen japanilaisen veneen, josta Nilssonille oli suurta hyötyä,
          sillä hän käytti venettä sekä kalastukseen että muihin toimiin. Tällä
          veneellä hän toi tiiletkin Rasboinikin lahden ylitse. Keittiö valmistui
          marraskuun puolivälissä ja uuni kypsytti leivät mainiosti. Nilsson oli
          rakentanut keittiötä välitöikseen muiden askareiden lomassa elokuusta
          alkaen.
        </p>
        <p class="paragraph">
          Vähitellen oli yhtiön entisistä jäsenistä toinen toisensa jälkeen siirtynyt
          pois Strelokista. Ainoastaan nahkuri Pietari Hakkarainen ja pari poikamiestä
          asui enää Maingissa ja Tiikerinlaaksossa asuivat Östman ja Nilsson.
          Grönstrandin ja Mickelsonin perheet olivat muuttaneet Wladivostokiin, jonne
          heitä myöskin seurasivat Helsingistä mukaan tulleet palvelustytöt.
        </p>
        <p class="paragraph">
          Mitä kaikkia hankaluuksia ja puutteita suomalaiset siirtolaiset saivat
          kärsiä, käy selville siitä, ettei heillä ollut mukana lääkäriä eikä
          lääkkeitä, eikä muitakaan terveydenhoidossa tarpeellisia auttajia. Kun
          eräässä perheessä tapahtui lisäys, piti miehen kätilönä auttaa vaimoansa.
          Siviilihenkilöiden täytyi tarpeen tullessa toimittaa lasten kasteet ja
          kuolleiden hautaamiset, sillä kristityt vanhemmat eivät tahtoneet jättää
          lapsiansa kastamattomiksi pakanoiksi eivätkä hautaa siunaamatta kuopata
          kuolleita tovereitansa. Luterilaista pappia ei vuosikausiin ollut käynyt
          niillä mailla ja kun joku sellainen vihdoin tuli käymään, oli hänen
          tehtävänsä tavallisesti vain antaa kirkollinen vahvistus kastetoimituksille
          ja vihkimisille, kun pariskunnat jo olivat kauan yhdessä eläneet.
        </p>
        <p class="paragraph">
          Minkäänlaista raha-ansiota ei Strelokissa enää voinut toivoa, kirjoittaa
          Nilsson. Jauhovarastomme oli loppumaisillaan ja tulevaisuutta erämaan
          yksinäisyydessä ei voinut ajatellakaan. Sen vuoksi hän yhdessä Östmanin
          kanssa päätti lähteä tiedustelemaan Wladivostokiin muuttamisen
          mahdollisuuksia. Mutta sitä ennen piti rouville sovittaa välttämättömät
          tarpeet, sillä nyt he jäivät Tiikerinlaaksoon kahdenkesken. Palvelustyttö
          oli jo marraskuun 20 p:nä lähtenyt pois. Miehet varustivat senvuoksi
          rouville tarpeeksi runsaasti pieniksi hakattuja polttopuita ja heiniä
          elukoille. Miesten piti sitten lähteä vesitietä Nahodkaan, ostaaksensa
          siellä sokeria, teetä, vehnäjauhoja ja ryynejä, mutta eivät päässeet sen
          pitemmälle kuin Maingiin, sillä syksyn pakkaset alkoivat jäädyttää
          rannikoita. Vene siis jätettiin Maingiin ja matkaa jatkettiin joulukuun 6
          p:nä härkien avulla reessä. Tultuamme Abrekin joelle, ei Östmanin härkää
          saatu kulkemaan eteenpäin kirkkaan jään yli. Härkä oli vahingoittanut toisen
          jalkansa, niin että Östmanin täytyi kääntyä kotiin, ja Nilsson jatkoi matkaa
          yksin.
        </p>
        <p class="paragraph">
          Sellainen matka talviseen aikaan härällä ajaen on sangen vaivalloinen. Reki,
          jota siellä käytetään kesällä ja talvella, on niin tehty, että rinnakkain
          kaksi pitkää seivästä ovat samalla aisoina ja reen jalaksina, niin että
          sellainen ajopeli liukuu kivien ja kantojen yli. Menomatkalla oli jo
          seikkailuja, mutta Nilsson saattoi kuitenkin kiiruhtaa härkäänsä, niin että
          hän aina hyvissä ajoin iltapäivällä ehti pitkien välimatkojen päässä oleviin
          kiinalaisten kalastajain asumuksiin.
        </p>
        <p class="paragraph">
          Nahodkaan tultuansa hän teki ostoksensa, satuloitsi ja kuormitti rekeen
          viisi puutaa tavaroita, jotka oli pantu kahteen säkkiin, otti aseensa itse
          kantaakseen, varusti itselleen hyvän kepin ja lähti paluumatkalle ajaen
          härkää edellänsä kapeata polkua myöten, sillä ajotietä ei Strelokin ja
          Nahodkan välillä ollut. Menomatkalla oli reki alinomaa kolhiutunut kiviä ja
          mättäitä vastaan ja lopulta mennyt rikki, jonka tähden Nilsson sen jätti
          Nahodkaan ja hankki itselleen häränsatulan.
        </p>
        <p class="paragraph">
          Polku johti korkeiden vuorten yli, jonka tähden satula ja sen varassa olevat
          säkit luisuivat milloin eteenpäin milloin taaksepäin; alinomaa ne piti sitoa
          uudelleen ja se viivytti matkaa. Talvella niillä seuduilla tavallisesti
          vallitsee terävästi puhaltava luoteistuuli, jonka mukana useimmiten seuraa
          lumituisku, ja se hakkasi vasten kasvoja. Usein täytyi ajajan poiketa
          polulta, kun härkä lähti syrjään tavoittelemaan kuivia lehtiä tai ohdakkeen
          nuppuja, jotka se huomasi. Löytääksensä jälleen polun täytyi usein tunkeutua
          tiheiden pensaiden lävitse milloin pujojen tai viiniköynnösten tiheiköissä,
          jotka sotkivat jalkoja ja tekivät kulkemisen tukalaksi. Katkeilevien puiden
          ja pensasten ratiseminen teki yksinäisen matkamiehen araksi, niin että
          mustaksi palanut puunkanto näytti hänestä karhulta tai joku muu esine
          väijyvältä tiikeriltä, sillä näiden eläinten tuoreita jälkiä näkyi usein.
          Nilsson olisi kyllä kiiruhtanut härkäänsä, jottei pimeä olisi häntä
          tavoittanut, mutta härkä kulki vain tyyntä yksitoikkoista kulkuansa. Polku
          kulki edelleen laaksossa, jonka halki kulki pieniä puroja, joiden äyräät
          olivat jyrkät. Täytyi joko etsiä paikka, missä härkä voisi kahlata puron
          poikki, tai purkaa härän selässä oleva taakka ja toisella puolella satuloida
          kantamus uudelleen. Hämärän aikana Nilsson ehti ensimmäiseen fansaan, joka
          on Wostokin lahden rannalla.
        </p>
        <p class="paragraph">
          Kiinalaiset, jolla nimellä tässä kirjassa useimmiten tarkoitetaan
          Pohjois-Kiinan ja Mandšurian alku-asukkaita mandšeja eli taaseja, ovat
          Nilssonin arvostelun mukaan vieraanvaraista väkeä ja heidän luonansa saa
          hyvän kohtelun. Hänellekin he osoittivat avuliaisuuttansa, toivat hiiliä,
          että hän sai keittää teetä ja antoivat hänen härällensä hirssiviljan olkia.
          Kun hän oli juonut muutaman kupin teetä leivän kanssa ja syönyt puupuikkojen
          avulla vähän hirssiä, jota hänelle tarjottiin, asettui hän mandšien joukkoon
          levolle heidän makuulavitsallensa, joka samalla on sekä istuinpenkki että
          makuupaikka.
        </p>
        <p class="paragraph">
          Lukija ehkä muistanee, että mandšien rakentama fansa on jo tätä ennen (XII
          luvussa) kerrottu ja selitetty. Päivän vaivoista väsynyt Nilsson piankin
          nukkui ja altapäin tulella lämmitetty makuupaikka tuntui hyvältä
          lepopaikalta. Jonkun tunnin kuluttua hän kuitenkin heräsi, kun alaspäin
          käännettyä kylkeä poltti. Makuupenkki oli vähitellen tullut kuumaksi;
          matkamiehemme kääntyi toiselle kyljelle ja nukkui jälleen, mutta myöhemmin
          hän sai usein kääntää kylkeä. Altapäin polttava kuumuus ja päältäpäin
          rasittava vilu sekä yökauden alinomaa kiekuva kukko häiritsi yölepoa niin,
          että Nilsson herätessään oli enemmän rasittunut kuin makuulle mennessään.
        </p>
        <p class="paragraph">
          Keitettyään teetä, jolla hän itseään virkisti, hän juotti härkänsä,
          satuloitsi ja kuormitti sen taas sekä lähti jatkamaan matkaansa.
        </p>
        <p class="paragraph">
          Polku kulki pitkin Wostokin lahden rannikkoa niin lähellä rantaa, että meri
          oli näkyvissä; maata peittivät jäiset kivet ja sora, niin että oli tukala
          kulkea. Muutaman sylen päässä rannasta kohosi korkeita vuoria tai jyrkkä
          hiekkapenger. Sekä härkä että Nilsson tuontuostakin luiskahtelivat
          liukkaalla rantakivikolla, mutta molemmat saapuivat viimein lahden
          pohjukkaan, jossa alkoi iso puita kasvava tasanko, ja sen halki kulkivat
          <i>Saudimi</i> ja <i>Taudimi</i>-nimiset joet monihaaraisina. Siellä
          Nilssonia kohtasivat suurimmat vaikeudet matkansa varrella. Tultuaan
          ensimmäiselle joelle, jota peitti kirkas jää, yritti hän ajaa härkänsä sen
          yli, mutta ei saanut juhtaa astumaan jäälle. Hän yritti vetää sitä sarvista,
          mutta hänen voimansa eivät riittäneet saamaan härkää liikkeelle.
          Menomatkalla hän oli kulkenut matalien kahlauspaikkojen kohdalla näiden
          jokien poikki noin 8 kilometriä pitkää kiertotietä jota kiinalaisetkin
          käyttävät kulkiessaan härkä mukanansa, ja jotka kahlaamot talven aikana
          olivat melkein kuivat. Mutta nyt oli Nilsson kadottanut paljon aikaa eikä
          tahtonut enää yön lähestyessä uskaltautua niin pitkälle matkalle jokivartta
          ylöspäin, sillä jokien rantamien tiheissä viidakoissa saattoi helposti eksyä
          tai joutua villipetojen saaliiksi. Hän sitoi härkänsä puuhun ja kaivoi
          kepillänsä irti hiekkaa jäätyneestä rantatörmästä, ja kantoi sitten hiekan
          takin liepeillänsä jäälle tehden kyynärän levyisen hiekoitetun tien joen
          poikki, joka tällä kohtaa oli viidentoista sylen levyinen. Piiskaamalla ja
          pakottaen hän sai härkänsä kulkemaan hiekkapolkua myöten, mutta puolitiessä
          sen takajalat luiskahtivat ja härkä ei kuormitettuna jaksanut nousta
          pystyyn. Nilsson purki kuorman ja kantoi jäälle vielä enemmän hiekkaa;
          auttamalla sai hän härän taas jaloillensa ja niin päästiin ensimmäisen joen
          toiselle puolelle. Nilssonin täytyi itsensä laahata säkkinsä toiselle
          rannalle. Siellä hän kuormitti härän jälleen ja jatkoi matkaansa. Mutta,
          seuraavan joen rannalla tuli jälleen pysähdys. Virran rannat olivat
          äkkijyrkät, joten ei ollutkaan yhtä helppoa päästä jäälle härkinensä. Joen
          vesi sillä kohdalla väheni ja näytti katoavan rantahietikkoon muodostaen
          ainoastaan leveän uoman meren rannassa, missä pohjahiekka oli alituisessa
          liikkeessä. Joen uoma oli vain kolmen sylen levyinen eikä näyttänyt olevan
          kuin parin kyynärän syvyinen, jonka tähden hän päätti kulkea ylitse
          kahlaten. Rantaäyräs oli roudassa ja vesi niin kylmää, että kirveli. Nilsson
          sitoi härän satulan lujemmalle, kiinnitti tavarasäkit satulaan, riisui
          jalkineensa ja talutti härän veteen käärittyään ylös housujensa lahkeet.
          Reippaasti hän astui jokeen, veti härkää lähemmäksi ja meni sitten joen
          uoman toiselle puolelle; mutta joen keskikohdalla virran vesi kulki
          pyörteissä hänen jalkojensa ympärillä ja kuljetti hiekkaa mukanansa.
          Jokaisella askeleella hän vajosi syvemmälle. Virtapaikoilla hän kulki kuin
          sitkeässä liejussa. Loppumatka oli uimalla mentävä köydenpää kädessä, mutta
          joka tapauksessä hän pääsi onnellisesti toiselle puolelle. Nilssonin
          vetäessä nuorasta kaikin voimin ponnisteli härkä vastaan ja sen sieraimet
          tuhisivat ja pärskyivät, mutta se tuli kuitenkin vähän lähemmäksi. Jo
          ennenkuin härkä oli tullut joen keskikohdalle, ulottui vesi sen vatsaan
          asti. Härkä yritti hypätä, seisattui ja ähkyi. Nilsson oli niin jännittynyt,
          ettei hän huomannut, miten häntä vilutti — härkä vajosi huomattavasti,
          satula ja säkkien alaosa joutuivat jo veteen ainoastaan pää oli veden
          yläpuolella. Muutama hetki vain lisää, niin härkä olisi hukkunut jokeen.
          Silloin se teki vimmatun ponnistuksen, sai jalkansa kiskaistuksi irti
          juoksuhiekasta ja pääsi pari kyynärää eteenpäin. Tämä voimanponnistus
          pelasti sen ja se sai etujalat virran uoman toiselle puolelle. — Vielä
          muutamia ponnistuksia ja jo olivat molemmat joen toisella puolella.
        </p>
        <p class="paragraph">
          Kolme tuntia aikaa oli voitettu. Sukat ja saappaat, jotka Nilssonin oli
          onnistunut pitää veden yläpuolella, olivat ainoat kuivat pukineet, jotka
          hänellä oli yllään. Likomärissä vaatteissa hän jatkoi matkaansa ja saapui
          viimeiselle joenhaaralle, josta oli vain pari kilometriä jäljellä lähimpään
          kiinalaisfansaan.
        </p>
        <p class="paragraph">
          Viimeisessä joenhaarassa Nilsson etsi paikan, jossa äyräs ei ollut kovin
          jyrkkä, ja teki sielläkin hiekoitetun käytävän jäälle, kuten ensimmäisen
          joen poikki kulkiessaan, mutta tällä kertaa härkä oli itsepäinen eikä
          astunut jäälle. Täytyi siis keksiä joku toinen keino. Härän kantama kuorma
          purettiin; Nilsson kantoi tavarat joen toiselle puolelle, talutti härän
          likelle rantapengertä ja survaisi härän onnenkaupalla jäälle, johon se
          kaatui. Hän kantoi hiekkaa härän ympärille, mutta sepä ei yrittänytkään
          nousta seisaalleen. Vesi oli laskehtinut ja jää oli kuopalla joen keskiuoman
          kohdalla. Nilsson alkoi laahata härkää vetämällä sarviin sidotusta nuorasta.
          Alamäkeen se kyllä onnistui, mutta ylöspäin hän ei jaksanutkaan. Nyt ei
          ollut varaa hukata aikaa, sillä ilta alkoi jo hämärtää, ja niin jätti hän
          härän paikallensa ja juoksi kiinalaismökille apua hankkimaan. Parhaan kiinan
          (mandšun) kielen taitonsa hän pani liikkeelle selittäessään asiansa ja sai
          maksun edestä neljä miestä avuksi tulemaan. Härkä oli yrittänyt kömpiä
          jaloillensa, mutta ei onnistunut, vaan oli siirtynyt ainoastaan jonkun jalan
          matkan siitä paikasta, mihin Nilsson oli sen jättänyt.
        </p>
        <p class="paragraph">
          Yhteisvoimin härkä kiskottiin toiselle rannalle ja mökkiin saavuttiin kello
          9 aikaan illalla.
        </p>
        <p class="paragraph">
          Nyt vasta saattoi Nilsson ruveta ajattelemaan itseänsä, kuivaamaan
          vaatteitaan ja tutkimaan tavaroitansa, mikä niistä oli pilaantunut. Kaikeksi
          onneksi oli vain joku ryynipussi kastunut, ja hän sai kiittää onneansa,
          ettei sellaisia vaivoja nähtyänsä sairastunut. Valmistettuansa illallisensa
          ja syötyänsä hän laski levolle ja vietti yönsä niinkuin edellisenkin yön,
          mutta kuitenkin vähän levollisemmin.
        </p>
        <p class="paragraph">
          Seuraavana päivänä Nilsson jatkoi matkaansa ja tuli ilman mitään pahempia
          esteitä kiinalaisen kauppiaan mökkiin Tjuvaisaan, johon hän jäi yöksi.
          Sieltä kulki oikotie jään yli Abrekin lahden poikki ja päivässä olisi
          Nilsson ehtinyt kotiinsa, jollei hänellä olisi ollut härkää mukanansa, mutta
          nyt hänen täytyikin mennä yönpitoon Kokotuniin, joka on Abrekin joen
          varrella kolme kilometriä ylempänä.
        </p>
        <p class="paragraph">
          Taasilaisen metsästäjän Jangin koti Kokotun, jossa Schoultz niin usein oli
          ollut metsästysmatkoillaan, oli myöskin Nilssonille hyvin tuttu paikka, ja
          kun hän oli kulkenut puoliväliin lahden pohjukkaa kohti, lähti hän oikotietä
          mökkiä kohden, mutta pimeä tavoitti hänet, ja kun hänen täytyi kulkea kahden
          vuorenharjanteen poikki, jotka kulkevat kohtisuoraan meren lahdesta
          poispäin, niin hän olisi varmaankin eksynyt, jollei olisi kuullut koiran
          haukkumista. Seitsemän tai kahdeksan virstan matka oli jäljellä Maingiin,
          jonka tien Nilsson kulki seuraavana päivänä saapuen onnellisesti kotiin,
          mukanansa kalliisti ostettu ja suurella vaivalla kuljetettu ruokavarastonsa
          lähestyvää joulua varten.
        </p>
        <p class="paragraph">
          Joulu vietettiin sekä Nilssonin että Östmanin perheessä samalla tavalla kuin
          Suomessa oli tapana ollut. Mutta joulun jälkeen lähtivät kumpikin
          Wladivostokiin tiedustelemaan työansiota. Rouvat jäivät ypöyksin erämaahan
          kotia hoitamaan.
        </p>
        <p class="paragraph">
          Strelokin ja Wladivostokin välillä — jota matkaa Nilsson arvelee olevan
          maitse noin 12 peninkulmaa — ei siihen aikaan ollut kuin kuusi
          kiinalaisasuntoa, joissa saattoi levätä.
        </p>
        <p class="paragraph">
          Tammikuun 12 p. 1872 lähti Nilsson toistamiseen asunnostaan Strelokista
          Wladivostokiin. Silloin hän järjesteli kotiin vaimollensa monenlaisia
          tarpeita, jotta tämä tulisi toimeen yksinänsä sillävälin, kuin mies oli
          työansiolla. Lammas ja sika teurastettiin myötäväksi; tynnörillinen silliä
          otettiin mukaan samassa tarkoituksessa, lehmänvasikka otettiin mukaan
          elävänä, sillä se oli liian hyvä ja harvinainen tapettavaksi. Saman päivän
          iltana Nilsson jo tuli Hirvifansaan, 13:na päivänä Shituha-nimiseen
          kiinalaisasuntoon. Tammikuun 14 p:nä Kangaosaan, 15 p:nä Tsimoheehen, 16
          p:nä Metsäfansaan. Tämän nimen olivat suomalaiset antaneet
          kiinalaisasunnolle, jossa asui metsänhakkaajia eli tukkilaisia. 17 p:nä hän
          tuli Sidankaan ja 18 p:nä tammik. Wladivostokiin.
        </p>
        <p class="paragraph">
          Siellä Nilsson sai sillitynnyrinsä myydyksi kapteeni Armfeltille, joka
          silloin oli varakuvernöörinä, ja sai 26 ruplaa. Lehmänvasikasta hän sai 100
          ruplaa. Sen osti tanskalaisen sähkölennätinyhtiön päällikkö hra Hansen.
          Toistaiseksi asettui Nilsson asumaan erään Paskejeff-nimisen venäläisen
          talonomistajan luo, joka omisti pienen talon Grönstrandin naapurina; mutta
          hänellä oli talo ja viljelysmaata myöskin Tsimoheessä, jossa hänen perheensä
          asui.
        </p>
        <p class="paragraph">
          Päästyänsä kotiutumaan Wladivostokiin, hankki Nilsson heiniä härällensä ja
          ryhtyi ajotöihin. Venäläinen valtionmakasiini, jota sanottiin Portiksi, oli
          rakennettava uudelleen ja muutettava työpajaksi; siihen tarvittiin
          rakennusaineita. Samanlaista työtä sai myös farmaseutti Falken, ja nyt
          vanhat tuttavat auttoivat toisiansa. Kumpikin sai palkkaa 7 ruplaa päivässä.
          Kun toverit olivat työtänsä jatkaneet helmikuun puoliväliin, oli Nilsson jo
          säästänyt itselleen sievän summan. Kaupunkiin hän jo oli ehtinyt perehtyä ja
          päätti muuttaa sinne vakinaisesti ja jättää kotinsa Tiikerinlaaksossa.
          Falken auttoi häntä muuttotoimissa.
        </p>
        <p class="paragraph">
          Kahdella reellä ja härillä lähtivät toverit helmikuun 16 p:nä ja saapuivat
          Strelokiin 20 p:nä helmikuuta.
        </p>
        <p class="paragraph">
          Seuraavana päivänä oli nahkuri Hakkaraisen perheessä lapsenristiäiset.
          Hänelle oli syntynyt tyttö. Lapsen ristimisen toimitti kapteeni Höök, joka
          sattumalta matkusti sitä kautta mukanansa kapteeni Jakobsén ja
          esikuntakapteeni af Björksten. Luterilaista pappia ei silloin Amurissa
          ollut. Tulihan sinne sitten kylläkin vuosien kuluttua sellainen käymään ja
          vahvisti silloin sellaiset kirkolliset toimitukset, jotka aikaisemmin joku
          siviilihenkilö oli suorittanut.
        </p>
        <p class="paragraph">
          Strelokissa ryhdyttiin heti ristiäisten jälkeen panemaan kokoon irtainta
          omaisuutta. Siinä toimessa teki häiriötä tulipalonalku. Oljilla katettu
          yhteinen perunakuoppa syttyi nimittäin palamaan. — Lähtö Strelokista
          tapahtui helmikuun 27 p:n aamulla. Parin päivän kuluttua (helmik. 29 p:nä)
          tultiin jälleen Tsimoheehen. Kun miehet ja heidän härkänsä kulkivat
          hitaasti, sillä kuormat olivat raskaat ja tarttuivat usein kiviin ja
          kantoihin, niin rouva Nilsson riensi jonkun matkaa edelle. Hänen siinä
          kulkiessaan mietteissään aavistellen valoisampaa tulevaisuutta, hän kuuli
          takanansa ryskettä metsissä ja elukkain askeleita yhä lähempänä; ja nyt ne
          jo olivat hänet ihan tavottamaisillaan. Kauhistuneena rouva puri yhteen
          hampaansa ja sulki silmänsä. Mutta hyökkäystä hänen kimppuunsa ei
          tapahtunutkaan. Metsäelukat olivat juuri sivuuttaneet hänet ja juoksivat
          kauemmaksi. Hän avasi silmänsä ja näki parven hirviä, jotka juoksivat
          ohitse.
        </p>
        <p class="paragraph">
          »Kun yö oli vietetty Tsimoheessä, joka oli paras yösija koko matkan
          varrella, jatkettiin kulkua ja illalla saavuttiin ennen mainittuun
          Metsäfansaan. Se oli tilapäinen asunto laaksossa keskellä synkkää metsää,
          jossa paraikaa sembramäntyjä ja lehtikuusia hakattiin Venäjän valtion
          rakennustarpeisiin. Siellä vietimme tukalimman yön koko matkalla, kertoo
          Nilsson. Halkoja ladottiin riviin saviselle lattialle tulisijan ympärille,
          jolla mandšit keittivät riisikeittoansa. Siinä sitten oli vuoteemme.
          Halkojen päälle asetimme vaatteitamme ja joitakuita päänalusia ja rupesimme
          itse täysissä pukimissa maata.
        </p>
        <p class="paragraph">
          Wladivostokiin tulimme maaliskuun 3 p:nä ja menimme asumaan Paskejeffin luo,
          joka oli Tsimoheessä asuvan perheen poika. Saimme heti häntä onnitella,
          sillä hän oli mennyt kihloihin saman tytön kanssa, joka oli ollut meidän
          palveluksessamme ja asunut meillä, mutta oli muuttanut kaupunkiin
          Grönstrandin perheen luo. Jo puolen vuoden ajan oli Grönstrand asunut siellä
          ja työskennellen muurarina tanskalaisella sähkölennätinasemalla hän oli
          työansiollansa hankkinut pienen mökkinsä.
        </p>
        <p class="paragraph">
          Samana päivänä kun Wladivostokiin saavuttiin, oli Mickelsonin perheen luo
          kokoontunut useita suomalaisia. He asuivat vuokralaisina, ja heidän luonansa
          vietettiin ennen mainitut kihlajaiset. Niihin kemuihin oli myös tullut
          tanskalaiselta lennätinasemalta pari tanskalaista, herrat Kaiser ja Stigliz.
          Vaikka me majanmuuttajat olimme matkasta väsyneitä, niin tanssimme kumminkin
          uutterasti.»
        </p>
        <p class="paragraph">
          Samat tanskalaiset olivat myöhemmin lapsenkummeina, kun Nilssonin perheessä
          v. 1876 Wladivostokissa syntyi tyttö. Kun herrasväki Nilsson muutamia vuosia
          myöhemmin muutti takaisin Suomeen, niin nämä tanskalaiset yhdessä
          Strauch-nimisen kolmannen kansalaisensa kanssa ostivat yhden heidän
          taloistansa.
        </p>
        <p class="paragraph">
          Maaliskuun 4 p:nä, seuraavana päivänä sen jälkeen kuin Nilsson oli muuttanut
          kaupunkiin asumaan, hän jo ryhtyi työhön erään Johan Friis-nimisen
          norjalaisen rakennusurakoitsijan ajomiehenä. Senjälkeen sisusti Nilsson
          puisen asuinrakennuksen eräälle Demby-nimiselle englantilaiselle, ympäröi
          talon aidalla ja kuokki pellon. Palkaksi tästä työstä piti hänen saada asua
          vuokrattomasti syksyyn asti. Nilsson pestasi miespalvelijan, joka voi
          toimittaa ajotyöt ja auttaa niissä toimissa, joihin hän oli sitoutunut, ja
          jo maaliskuun 17. p:nä pääsi N. muuttamaan huoneistoon.
        </p>
        <p class="paragraph">
          Jo seuraavana päivänä Nilsson ryhtyi työhön valtion konepajassa ja toimi
          sekä viilaus- että pannutyöpajassa rakentaen rautaista proomua ja sai
          palkkaa 45 ruplaa kuukaudessa. Samaan työpaikkaan oli tullut työhön myöskin
          Nilssonin entinen asuintoveri Schoultz.
        </p>
        <p class="paragraph">
          Varastoaitasta työpajaksi muutettua rakennusta rupesivat työläiset sanomaan
          Portiksi. Nilssonin asumuksen ja Portin välillä oli yksinäinen vähäinen
          rakennus, johon kuului huone ja porstua. Huoneessa oli avonainen takkauuni
          ja huoneen omisti norjalainen Johan Friis. Seuraavana vuonna yhtiön
          hajaantumisen jälkeen oli kahdeksan meidän yhtiömme entisistä jäsenistä,
          poikamiehiä kaikki, yhteisesti vuokranneet tämän rakennuksen ja asettuneet
          sinne asumaan. Työansiota he olivat saaneet tanskalaisen sähkölennätinyhtiön
          rakennusmestarin avulla.
        </p>
        <p class="paragraph">
          Nyt piti huoneet paperoitaman. Seinät olivat puiset ja ensin oli seinille
          pingoitettava isot vaatepinnat, samoin katotkin vaatteella vuorattavat.
          Pikkurakennuksessa ei ollut kivijalkaa, vaan ainoastaan multapenkit seinäin
          ympärillä.
        </p>
        <p class="paragraph">
          Kaksi kansalaistamme seurasi Nilssonin mukana. Toinen heistä kantoi
          selässään säkkiä, jonka hän taloon tullessaan heitti seinustan
          multapenkille, niin että helisi. Nilsson kysyi:
        </p>
        <p class="paragraph">
          »Mitä Herran nimessä sinulla on säkissä, siinähän helisee kuin
          lasikappaleita?»
        </p>
        <p class="paragraph">
          »Jäätyneitä perunoita», vastasi toinen.
        </p>
        <p class="paragraph">
          Sisällä olevat miehet istuivat ompelemassa kokoon vaatteisia
          tapettipalstoja. Työstä maksettiin ompelusauman pituuden mukaan ja kaikki
          kilpailivat veljellisessä kilvoittelussa. Siellä ei ollut minkäänlaista
          säätyerotusta. Lukuunottamatta muutamia kirstuja ja makuuvuoteita ei
          huoneessa ollut mitään huonekaluja. Kaikilla ei ollut edes sitäkään.
          Odotettiin kesää, jolloin oli aikomus lähteä pois.
        </p>
        <p class="paragraph">
          Rouva Nilsson otti ruokavieraita (tanskalaisia), ja kun herra Nilsson
          käyttäen härkää vetojuhtana myöskin ansaitsi, niin he alkoivat päästä
          varoihinsa.
        </p>
        <p class="paragraph">
          Myöhemmin sitoutui Nilsson korjaamaan kapteeni Höökin valaanpyyntiveneen.
          Palkkioksi siitä kapteeni pienellä jahdillansa toi Strelokista Nilssonin
          siellä jäljellä olevat perunat ja muut sinne jääneet tavarat. Nyt oli
          Nilsson luopunut ensimmäisestä kodistaan, jossa aviopari oli nähnyt vaivoja
          ja uurastanut toista vuotta ja jota he eivät enää koskaan nähneet.
        </p>
        <p class="paragraph">
          Harvoin elämässä sattuu, että hyvin järjestetyn ja sisustetun kodin ovi
          lukitaan ja koti jätetään ainaiseksi, saamatta vähintäkään palkkiota
          kaikesta vaivasta ja työstä, jota on kuluttanut kotinsa rakentamiseen ja
          sisustamiseen.
        </p>
        <p class="paragraph">
          Vuotta myöhemmin olivat kaikki entiset yhtiömme jäsenet lähteneet
          Strelokista.
        </p>
        <p class="paragraph">
          Kuka siellä nyt asuu ja taloutta pitää, kun maa jo on tullut taajemmin
          asutuksi, on tietymätöntä, mutta suomalaisilla uudisasukkailla ei ollut
          mitään todistuksia maan omistamisesta ja kun se oli heille annettu vain
          asuttavaksi ja viljeltäväksi, niin ei heillä ollut oikeutta palkkion
          vaatimiseen, kun he sieltä muuttivat pois.
        </p>
        <p class="paragraph">
          Toukokuun 15 p:nä Nilsson sanoutui irti työstä valtion konepajoissa, sillä
          hän sai edullisemman työpaikan tanskalaisen yhtiön sähkölennätinasemalla,
          jossa hänelle maksettiin 60 ruplaa kuukaudessa. Monenlaisia töitä hän siellä
          suoritti. Kymmenkunta Suomesta lähtenyttä entistä yhtiömiestä työskenteli
          siellä. Rouva Nilsson lakkasi kesäkuun alussa ruokavieraita pitämästä, sillä
          se toimi rasitti häntä liiaksi, varsinkin kun hänellä ei ollut
          palvelustyttöä apunansa. Kaikki ne tytöt, jotka oli otettu mukaan Suomesta,
          olivat jo joutuneet naimisiin, ja muut siellä asuvat naiset olivat
          kotimaastansa maanpakolaisuuteen tuomittuja pahantekijöitä, jotka tosin
          kulkivat vapaina, mutta olivat poliisin alituisen valvonnan alaisina. Heistä
          rouva Nilsson ei tahtonut eikä tohtinut ottaa ketään palvelukseensa.
          Ompelutyöllä voi hän ansaita vähemmällä vaivalla yhtä paljon kuin
          ruokavieraita pitämällä.
        </p>
        <p class="paragraph">
          Syyskuussa rouva Nilsson Wostok-nimisellä venäläisellä sotalaivalla lähti
          Nahodkaan tervehtimään rouva Jakobsénia, joka paraikaa toimitteli
          valtioneuvos Furuhjelmin kuolinpesän selvittelyä. Kapteeni Jakobsén, joka
          Nahodkassa oli saanut toimipaikan kauppaliikkeessä, jätti toimensa eräälle
          Sonnenblick-nimiselle miehelle ja oli aikeissa rouvansa kanssa matkustaa
          takaisin Suomeen.
        </p>
        <p class="paragraph">
          Nahodkassa tehtiin lopputilit kaikista toimista. Vähitellen siellä taukosi
          kaikki kaupanteko. Keisarin perintömaiksi julistetut seudut siirrettiin
          valtion huostaan ja virkamiehet siirtyivät pois tuosta jo kukoistavalla
          alulla olevasta kaupungista. Kaikki mitä suinkin voitiin siirtää,
          siirrettiin Wladivostokiin. Rakennukset joutuivat rappiolle, ja Nahodkaan
          asettuneet siirtolaiset kadottivat kaiken ansiomahdollisuutensa. He eivät
          myöskään voineet siellä myydä tuotteitansa, eivätkä he siellä voineet
          ostamalla hankkia mitään tarpeitansa. Sillä tavoin nuori uudisasuntola
          tyyten lopetettiin. Suomesta sinne tulleet siirtolaiset muuttivat sieltä
          vähitellen vuosien 1872 ja 1875:n välillä Wladivostokiin ja viimein
          suomalaiset jättivät koko seudun. Nahodka jäi tyyten rappiolle, eikä sinne
          jäänyt muita asukkaita kuin joitakuita vahtisotamiehiä.
        </p>
        <p class="paragraph">
          Nilsson oli ansainnut työllänsä Wladivostokissa sen verran, että hän voi
          ostaa itsellensä lokakuun 15 p:nä Paskejeffin talon. Se oli rakennettu
          hirsistä ja siinä oli yksi huone ja keittiö. Sitäpaitsi siihen kuului sauna,
          joka vuokrattiin asunnoksi ryssäläisäijälle. Talon mukana seurasi vähäinen
          perunamaatilkku.
        </p>
        <p class="paragraph">
          Lisätäksensä sitä pientä rahallista pääomaa, jonka Nilsson-puolisot yhdessä
          olivat säästäneet kokoon, möi hra N. härkänsä, auransa, pyssynsä, sekä
          kaiken muun, jota ilman hän tuli toimeen, mutta sittenkin hän vielä jäi 100
          ruplaa velkaa ostamastansa talosta.
        </p>
        <p class="paragraph">
          Lokakuun 12 p:nä 1872 Wladivostokin korkein virkamies, amiraali Kraun kutsui
          Nilssonin puheillensa ja Höökin suosituksesta tarjottiin hänen
          rakennettavaksensa Venäjän valtion laskuun höyrysaha. Nilsson vastaanotti
          tarjouksen ja suostui rupeamaan sahan johtajaksi ja mekaanikoksi sadan
          ruplan kuukausipalkalla. Siinä toimessa hän oli viisi vuotta.
        </p>
        <p class="paragraph">
          Hän viihtyi Wladivostokissa hyvin, ja hänen esimiehensä pitivät hänestä.
          Laivaston ylipäällikkö Scheffner lahjoitti hänelle ratsuhevosen, kun hänen
          usein piti kulkea 3 virstan matka asuntonsa ja sahan välillä. Myöhemmin hän
          sai talontontin upseereille varatussa kaupunginkorttelissa läheltä sahaa.
        </p>
        <p class="paragraph">
          Wladivostokin kaupunki on ihanalla paikalla. Sitä suojaa pohjoispuolella
          vuorenharjanne, joka kaartaa sarven muotoisesti mantereeseen pistäytyvää
          merenlahtea. Lahden rannat ovat kaikkialta syviä, niin että suurinkin
          laivasto voi siinä saada suojaa puhalsipa tuuli miltä taholta hyvänsä. Ei
          muuta tarvita kuin lankkuportaat, niin voi laivasta suoraan nousta maalle.
        </p>
        <p class="paragraph">
          Lahdenpohjukassa on laivaston hallitus ja merisotilaiden tarpeeksi
          rakennetut kasarmit. Näiden rakennusten lopullista valmistamista varten
          höyrysahakin perustettiin. Kauempana olivat upseerien asunnot. Ylempänä
          vuorenrinteeltä saamallensa tonttipaikalle Nilsson rakennutti pienen
          asumuksen, jossa oli asuinhuone ja keittiö. Pihassa kasvoi viikunapuu ja
          villinä viiniköynnöksiäkin. Usein tuli metsästä fasaaneja pihaan syömään
          kilpaa kanojen kanssa niitä ruokittaessa. Lahdenpohjukkaan laski vuorilta
          alas vähäinen puro laakson notkelman läpi. Tässä laaksossa olivat
          maasotilaitten vähäiset mökit heidän perheitänsä varten. Edempänä oli
          varattu tilaa kruunun varastoja varten. Senjälkeen oli upseeriklubi, ja
          sitten seurasi varsinainen kaupunki, joka ulottui pari virstaa pitkälle
          pitkin lahden rannikkoa. Viimeisinä olivat valtiolle kuuluvat konepajat
          varastoinensa eli »Portti».
        </p>
        <p class="paragraph">
          Viereisessä talossa, Nilssonin kodin lähimpänä naapurina, asui
          englantilainen Lenny, joka oli otettu Portin rautatakomon ja
          peltiseppäverstaiden työnjohtajaksi. Hänen perheensä tuli Nilssonien
          jokapäiväiseksi seuraksi, ja heidän kodissaan ja heidän seurassaan he
          oppivat puhumaan englantia. Nilssonin toimi sahan johtajana ja mekaanikkona
          vei häneltä aikaa kello 6:sta aamulla kello 6:een i. p., ja päivällislomaa
          hänellä oli puolitoista tuntia. Kun saha talven aikana ei toiminut,
          valmisteli hän piirustuksia ja suunnitelmia. Sitäpaitsi hänen oli valvottava
          kuuden ison varastosuojan rakentamista. Rakennusaineena käytettiin
          aallokkaaksi taivutettua galvanoitua rautapeltiä ja niiden kattoja
          kannattivat valurautaiset pylväät. Koko tusina sellaisia varastoaittoja
          rakennettiin valtion tarpeita varten. Kun jäät lähtivät, niin että
          tukinuitto kävi päinsä, pantiin saha jälleen käyntiin.
        </p>
        <p class="paragraph">
          Joskus oli sahattava sangen suuria puunrunkoja. Sembramännyt eli seetripuut
          olivat usein hyvin isoja. Sellaisen rungon sahaamisessa sattui onnettomuus,
          joka Nilssonilta vei etusormen. Oli sahattava kaksi puunrunkoa, jotka
          latvapäästä olivat 32 tuumaa paksut, mutta sahan raamiin mahtui vaan 28
          tuuman paksuiset. Sahalla oli useita kirvesmiehiä, jotka veistivät isoja
          puita kapeammiksi, jotta ne mahtuisivat sahan raamin lävitse. Onnettomuuden
          sattuessa Nilsson ennätti vasemmalla kädellään tarttua sahan käyttökankeen
          ja seisautti sahankoneen, muutoin olisi hammasrattaiden väliin musertunut
          koko oikea käsi.
        </p>
        <p class="paragraph">
          Pari viikkoa täytyi hänen pysyä kotona, kun haava ei tahtonut parantua.
          Tohtori Taraskevitš, joka Nahodkassa oli parantanut rouva Nilssonin, kun
          tämä sairasti keuhkotulehdusta, hoiti nyt Nilssonin kipeää kättä. — Samaan
          aikaan tapahtui toinenkin onnettomuus; tanskalainen Busk sai kipeää hammasta
          poisvedettäessä kloroforminukutuksen, jonka antoi ylilääkäri Pfeiffer, ja
          jonka seurauksena oli sydämen halvaus ja kuolema. Tätä tapausta
          ajatellessaan tohtori Taraskevitš ei uskaltanut nukuttaa Nilssonia
          kloroformilla, vaan leikkasi murskaantuneen sormen ilman muuta saksilla
          pois.
        </p>
        <p class="paragraph">
          Ennen ostamallensa talon tontille Nilsson sitten rakensi suurehkon
          asuinrakennuksen ja myöhemmin hän sen möi.
        </p>
        <p class="paragraph">
          Siitä suomalaisesta retkikunnasta, joka syksyllä 1868 lähti Amurinmaahan,
          luvultansa 26 yhtiömiestä, jäi ainoastaan 10 Itä-Aasiaan. Heistä on ainakin
          6 kuollut, mutta heidän lapsiansa ja lastenlapsiansa elää vielä tuolla
          kaukaisessa idässä. Kaikki toiset ovat palanneet takaisin Suomeen, useimmat
          purjelaivoilla, jotka ovat vieneet Pietarista elintarpeita itään Venäjän
          valtion tarpeiksi. Joku harva siellä ennen maailmansotaa oli päässyt hyviin
          varoihin.
        </p>
        <p class="paragraph">
          Proviisori Walldén sai Wladivostokissa paikan prokuristina Lindholmin
          kauppaliikkeessä. Kapteeni Lindholm, joka aluksi ainakin asui San
          Fransiskossa, oli naimisissa amiraali Ertmannin tyttären kanssa, ja oli
          saanut kauppaneuvoksen arvonimen, alkoi oman liikkeen Wladivostokissa, jossa
          hän sitä ennen oli myynyt tavaroita muille kauppaliikkeille. Viime vuosina
          on Walldén ruvennut Lindholmin yhtiömieheksi ja heillä on ollut suuria
          hankintoja Venäjän valtiolle ja ovat suuresti rikastuneet.
        </p>
        <p class="paragraph">
          Ylioppilas Stjerncreutz toimi Aasian jokiliikenteen palveluksessa ja kohosi
          lopulta laivankapteeniksi läpikäytyänsä ensin kaikki alemmat arvoasteet.
          Viimein asettui hän asumaan Blagovestšenskin kaupunkiin, jossa hän vielä
          maailmansodan aikana oli varastopäällikkönä Venäjän palveluksessa Tie- ja
          Vesikulkulaitosten hallituksessa, jossa hänellä oli hyvä palkka.
        </p>
        <p class="paragraph">
          Jäljellä olevista ovat vain harvat enää elossa ja elävät jälkeläisinensä
          melkoisen hyvissä olosuhteissa.
        </p>
        <p class="paragraph">
          Yksi niistä tytöistä, jotka Helsingistä lähtivät Amurin retkelle ja jotka
          kaikki joutuivat naimisiin, sai miehekseen ruotsalaisen sahanisännöitsijän,
          joka asui muutaman penikulman matkan päässä Wladivostokista. Kun heidän
          kotiinsa yöllä hyökkäsi mongoolilainen rosvojoukko, hunghuuseja, niin hän
          pelästyi niin pahasti, että menetti järkensä.
        </p>
      </div>
      <div class="chapter">
        <h2 id="chapter15">XV. Tiikereitä</h2>
        <p class="paragraph">
          Suomalaiset siirtolaiset olivat monivuotisella matkallaan Itä-Aasiaan
          saaneet monenlaisia kokemuksia. Ainoastaan kaksi retkikunnan osanottajista,
          Fredrik Nilsson ja C. J. Schoultz, ovat jättäneet kirjallisia
          muistiinpanoja. Schoultz kertoi kirjoitelleensa muistiinpanoja niin paljon,
          että niistä papereista olisi voinut tulla kokonainen hevoskuorma, mutta
          tuolla kaukaisessa idässä oli tulipalo hävittänyt ne kaikkityyni. Ne
          muistiinpanot, jotka Turussa löydettiin hänen kuoltuansa, ovat kirjoitetut
          uudelleen ja myöhemmin, joten niistä puuttuvat tarkemmat ajanmääräykset.
        </p>
        <p class="paragraph">
          Seuraavat luvut perustuvat pääasiallisesti Schoultzin suullisiin
          kertomuksiin, joita hän ei ole ollenkaan maininnut kirjallisissa
          muistiinpanoissaan. Hän osasi kertoa elävästi ja mukaansatempaavasti, vaikka
          hänen kirjoittamansa kertomukset eivät olleet yhtä selviä ja kauniita
          muodoltaan. Kuitenkin hänellä oli monipuolinen taiteellinen kyky. Myöskin
          huumorintajua hänellä oli runsaasti.
        </p>
        <p class="paragraph">
          Innokas metsästäjä kun oli, joutui hän usein tiikerien läheisyyteen. Kun
          näin hänen kellonperissään riippuvan ison petoeläimen kynnen, kysyin häneltä
          tuon kynnen alkuperää. Silloin hänen muistojensa runsaasta varastosta herui
          esiin jännittäviä kuvauksia taisteluista noita hirveitä petoja vastaan.
          Seuraavassa esitän muutamia hänen tiikerijuttujansa, jotka tiedän
          tositapahtumiksi, vaikkei kertoja maininnutkaan paikkoja, joissa ne olivat
          tapahtuneet, eikä henkilöitä, jotka olivat seikkailuissa osallisina. Ehkäpä
          ne ainakin joitakin lukijoitani huvittavat samoin kuin muutkin
          metsästysjutut.
        </p>
        <p class="paragraph">
          Niistä suomalaisista, jotka puolta vuotta aikaisemmin kuin Imperator
          Aleksander II:lla saapuneet yhtiömiehet, asettuivat Šutšanjoen varrelle ei
          mainita muuta kuin siinä yhteydessä, jolloin yhtiömiehet kävivät heidän
          luonansa heti Amurin seuduille tultuaan. Mutta Pöytyältä ja Turun tienoilta
          lähteneet eivät olleet jääneet tyyten unohduksiin, koska Nilssonin
          muistiinpanoissa sanotaan, että sisämaassa jokien varrella olevissa
          laaksoissa oli saatu hyvä vuodentulo, vaikka Strelokissa tuli kato.
          Mahdollisesti on lähinnä seuraava kertomus kotoisin juuri Šutšanjoen
          varrelta, vaikkei Schoultz sitä nimenomaan maininnut.
        </p>
        <p class="paragraph">
          Eräs suomalainen työmies oli mökkinsä paikaksi valinnut mäen rinteen
          metsässä. Kaltevalle paikalle oli hän asettanut neljä nurkkakiveä, joiden
          päällä tuvan seinät lepäsivät, ja tupa oli jo sen verran valmistunut, että,
          mies vaimoineen, joka Suomesta oli tullut mukaan, muutti siihen asumaan.
          Suomalaisen talonpojan tapaan hän rakensi tuvan nurkkaan leivinuunin. Koira
          heillä myös oli talonvahtina. Eräänä iltana kuului koira ensin äreästi
          haukkuvan, mutta pian muuttavan äänilajia surkeaksi ulisemiseksi ja sitten
          se pakeni tuvan permannon alle. Tila permannon alla oli maan kaltevuuden
          takia toisesta päästä tupaa hyvin matala ja ahdas. Sinne tunkeutui koira
          hätäisesti yhä ulisten. Kun sitten tuvan siltapalkit rupesivat
          liikahtelemaan ja kohoamaan, arvasi mies tuvassa, että joku isompi peto
          ahdisteli koiraa ja arveli petoa tiikeriksi. Hän sieppasi kiväärinsä ja
          riensi koiraa pelastamaan. Akka riensi jäljessä ja oli temmannut käteensä
          seipään, jota oli käyttänyt uuninluudan vartena.
        </p>
        <p class="paragraph">
          »No, mitäs tuolla nyt luulet tekeväsi?» kysyi mies.
        </p>
        <p class="paragraph">
          »Pistän tiikeriltä silmän puhki», arveli akka, »kun se on tullut meidän
          koiraamme hätyyttämään.»
        </p>
        <p class="paragraph">
          Tuvan alle oli tosiaankin ryöminyt tiikeri tullen metsästä koiran haukuntaa
          kohti. Mutta tällä kertaa ei tiikeri saanut saalista, vaan jäi itse miehen
          saaliiksi.
        </p>
        <p class="paragraph">
          Amurin seudut olivat täynnä metsänriistaa. Hirviä ja metsäkauriita oli
          runsaasti, samoin metsälintuja. Muuan venäläinen oli asettunut asumaan erään
          joen saareen ollaksensa pedoilta turvassa. Hän raivasi maata asuntonsa
          ympärillä pelloksi ja istutti siihen perunoita. Mutta fasaaneja tuli
          metsästä parvittain ja kaappi hänen perunamaansa nurin. Hän ampui niitä niin
          paljon, että hänen ruutivarastonsa loppui, ja hänen täytyi pyytää
          naapureilta apua noita pahantekijöitä vastaan.
        </p>
        <p class="paragraph">
          Vielä pahempi kiusa oli tiikereistä, sillä tiikeri on niin suuri ja väkevä,
          ettei se pelkää ainoatakaan eläintä eikä ihmistäkään. Esimerkkinä sen
          voimasta kertoi Schoultz, että, suomalaisten uudisasuntojen läheisyydessä
          tiikeri oli tappanut hevosen. Purtuansa poikki hevosen niskan ja selkärangan
          oli saalis kuollut. Mutta samoin kuin kissa tekee tapetulle jänikselle, niin
          teki tiikerikin saaliillensa, joka oli suurempi kuin se itse. Se kävi
          hampainensa kiinni kuolleeseen hevoseen ja viskasi sen selkäänsä ja sillä
          tavoin se tiheiden isopiikkisten pensasten lävitse raahasi kuolleen hevosen
          korkealle kalliolle siellä häiritsemättä syödäksensä saalistaan. Isoja
          nahka- ja lihakappaleita oli hevosesta jäänyt pensasten piikkeihin.
          Sellaista väkevää petoa vastaan, joka on yhtä vikkelä kuin kissa, mutta
          vasikan korkuinen ja tarkkakuuloinen sekä tarkkanäköinen, on ihminen ilman
          hyviä aseita aivan voimaton. Kiinalaiskylässä suomalaisten naapuristossa
          olivat kiinalaiset koettaneet turvata itseänsä tiikereiden hyökkäyksiä
          vastaan ympäröimällä talonsa suojelusaidalla. Talon ympärille kaivettiin
          ensin syvä oja ja ojaan pystytettiin parin sylen pituisia yläpäästä
          teroitettuja puunrunkoja; nämä nidottiin ylhäältä tukeviksi vahvoilla
          poikkipuilla, jotka oli niihin kiinnitetty lujilla vitsaksilla. Pystyiset
          aitapaalut olivat niin liki toisiaan, että jäi ainoastaan pieni rako väliin.
          Oja taasen täytettiin kivillä ja maalla. Se oli häkki, joka kesti
          tiikerinkin repimistä.
        </p>
        <div class="image">
          <img src="images/kuva-16.jpg" alt="">
          <p>Itä-Siperialainen tiikeri.</p>
        </div>
        <p class="paragraph">
          Näin varustetussa kiinalaistalossa oli teurastettu jokin nautaeläin, ja
          metsässä liikkuva tiikeri vainusi verta. Rohkeasti se liikuskeli talon
          ympärillä haluten ilmeisesti osallistua lihasta. Kun kiinalaisilla ei ollut
          ampuma-asetta, niin he pyysivät naapuriansa Schoultzia tulemaan pyssyinensä
          heille avuksi. Sillä peto liikkui alinomaa ympäristössä.
        </p>
        <p class="paragraph">
          Schoultz tuli ja asettui ladattu pyssy kädessä vahtimaan pedon lähestymistä
          suojelusaidan sisäpuolelle. Tiikeriä houkuttelemaan oli sianporsas sidottu
          aidan ulkopuolelle. Peto tuli kuitenkin metsästä iltahämärässä ja tempasi
          nuoralla sidotun porsaan Schoultzin edestä niin nopeasti, ettei hän ehtinyt
          aidan raosta pistää pyssynpiippua ja tähdätä tiikeriä, joka saaliinensa heti
          loikkasi metsään. Tämä vastoinkäyminen harmitti, ja Schoultz päätti
          seuraavana iltana uudelleen koettaa onneansa.
        </p>
        <p class="paragraph">
          Seuraavana iltana Schoultz valitsi tarkemmin vartiopaikkansa. Syötiksi
          tiikeriä houkuttelemaan asetettiin teurastetun härän verinen pää, joka
          sarvistansa sidottiin lujasti köydellä kasvavaan puuhun aidan ulkopuolelle.
          Kun peto huomispäivän illalla jälleen tuli saalistamaan ja ryhtyi kiskomaan
          irti häränpäätä, niin Schoultz ihan vierestä, kyynärän matkan päästä laukasi
          pyssynsä sen kylkeen. Tiikeri hyppäsi korkealle ilmaan ja kamalasti karjuen
          ryntäili sinne tänne aidan ulkopuolella etsien vihollistansa. Schoultz
          juoksi sisälle pyssyänsä lataamaan. Silloin tiikeri huomasi, mistä päin
          laukaus oli tullut, ja yhdellä loikkauksella se hyppäsi parin sylen
          korkuisen aidan yli pihamaalle. Tuvan seinää vastaan pystyyn nostetut
          pitkäaisaiset työrattaat se kaatoi ja sai aikaan suuren metelin. Kun
          kiinalaisten tuvassa oli ikkunalasien sijassa öljyttyä paperia, yritti peto
          hyökätä ikkunan kautta tupaan, mutta säikähti, kun tuvan asukkaat
          pystyvalkeasta siepatuilla tulisilla kekäleillä sitä löivät vasten kuonoa.
        </p>
        <p class="paragraph">
          Tulta säikähtänyt tiikeri loikkasi jälleen aidan yli pihamaan ulkopuolelle,
          ja kun jo oli tullut pimeä, ei voitu enää seurata sen liikkeitä.
          Aamuhämärissä lähti Schoultz vielä kerran pyssy kädessä petoa vaanimaan. Se
          löytyi halkoröykkiön takana maassa vatsallaan makaavassä asennossa.
          Verenvuodosta oli se jo kuollut, mutta oli vielä aivan lämpöinen. Kun peto
          oli nyljetty, otti Schoultz sen etukäpälästä pienimmän varpaan kynnen, jonka
          hän kiinnitti taskukellonsa vitjoihin voiton merkiksi ja muistoksi
          seikkailustaan.
        </p>
        <p class="paragraph">
          Niinä aikoina, jolloin ensimmäiset eurooppalaiset uudisasukkaat tulivat
          Itä-Siperiaan, olivat sekä tiikerit että muut pedot siellä hyvin tavallisia,
          niin että metsässä liikkuminen oli vaarallista. Aina täytyi olla mukana
          pyssy valmiiksi ladattuna, jotta milloin hyvänsä voisi ampua pedon
          hyökätessä.
        </p>
        <p class="paragraph">
          Muutama vuosi senjälkeen kuin suomalaiset olivat Amurin alueelle asettuneet,
          alkoi sinne tulla suuremmissa joukoissa venäläisiä, sekä karkoitettuja
          pahantekijöitä että sotaväkeä järjestystä ylläpitämään. Sattuipa eräs
          kasakka metsässä hakkaamaan puita ja oli laskenut kädestään ladatun
          kiväärinsä puuta vastaan hiukan edemmäksi kuin käden ulottuville.
        </p>
        <p class="paragraph">
          Työssä ollessaan hän huomasi tiikerin, joka täydessä vauhdissa loikkasi
          häntä kohti. Tulisen nopeasti hän hyppäsi kasvavan puuryhmän taakse, ja sai
          kiväärin käteensä. Silloin tiikeri jo oli saamaisillaan hänet kynsiinsä,
          mutta tavoittaessaan häntä löi käpälänsä kaksihaaraisen puun ahtaaseen
          haarukkaan, niin että etukäpälä tarttui nilkasta kiinni niinkuin kettu
          käpälälautaan. Kasakka ryhtyi heti pyssyn perällä hakkaamaan tiikerin
          käpälää vielä ahtaammalle. Se ei päässyt irti, ja toveri hätähuudon
          kuullessaan tuli avuksi ja löi tiikerin kallon kirveellä halki, joten peto
          kuoli.
        </p>
        <p class="paragraph">
          Huonommin kävi eräälle toiselle kasakalle, joka samoin metsässä hakkasi
          puita. Hänen kimppuunsa syöksyi myöskin tiikeri aikoen hänet korjata
          suuhunsa, ja kasakka ei ehtinytkään saada ladattua pyssyänsä käsiinsä, vaan
          pääsi ison puun taakse ja kiipesi sen oksia myöten ylös niin korkealle,
          ettei tiikeri ulottunut häntä tavoittamaan. Kaikeksi onneksi tiikeri yleensä
          ei koskaan kiipeä puihin niinkuin kissa ja ilves tekevät, vaan pysyy maassa,
          jollei se yhdellä loikkauksella jaksa hypätä niin korkealle, että se
          tavoittaa saaliinsa. Niin kuuluu leijonakin tekevän. Kun siis kasakka
          kiipeämällä puuhun pelastui joutumasta tiikerin kitaan, asettui peto puun
          juurelle vahtimaan miehen alastuloa. Siihen kasakalla puolestaan ei ollut
          ollenkaan halua. Ja kun tiikeri jäi kauan odottamaan saalistansa, niin
          kasakka kiipesi yhä korkeammalle puun latvaan, sitoi itsensä vyöllänsä
          kiinni puun runkoon päättäen mieluummin kuolla nälkään tai janoon, kuin
          laskeutua alas tiikerin revittäväksi.
        </p>
        <p class="paragraph">
          Kolmatta vuorokautta odotteli nälkäinen tiikeri puun juurella, ja kaiken
          aikaa oli mies kauheassa levottomuudessa puun latvassa epätietoisena,
          lähtisikö peto milloinkaan pois. Viimein kasakka kuuli jokseenkin läheltä
          pyssyn laukauksen ja rupesi huutamaan apua. Tiikeri vilkastui katselemaan,
          joko saalis tulisi alas; mutta miehen hätähuudot kuuluivat ampujalle, joka
          vastasi huutoihin. Puun latvassa oleva kasakka kutsui toista avuksi, sillä
          tiikeri väijyi häntä, ja hän varoitti toista, ettei tämä tulisi
          varomattomasti väijyvän pedon saaliiksi. Toinen metsästäjä saikin tiikerin
          ammutuksi, ja puun latvassa kiusaantunut kasakka pelastui maahan. Mutta
          pitkällinen ja hirvittävä kuolemanpelko vaikutti, että pelastunut kasakka
          jälkeenpäin tuli mielisairaaksi.
        </p>
        <p class="paragraph">
          Ei ole leikin asia joutua tekemisiin tiikerin kanssa, ei sittenkään, vaikka
          olisi hyvä pyssy valmiiksi ladattuna käsissä. Sen sai eräs kolmas kasakka
          kokea työskennellessään metsässä. Hänenkin kimppuunsa hyökkäsi tiikeri
          aikoen murkinoida hänen kustannuksellaan, mutta kasakka ennätti sitä ennen
          siepata kiväärinsä ja kääntää sen tiikeriä kohti. Mutta peto oli jo niin
          lähellä, ettei kasakka enää ehtinyt tähdätä eikä ampua, vaan työnsi pyssyn
          piipun tiikerin suuhun painaen sitä yhä syvemmälle pedon kitaan. Tiikeri
          ällistyi sellaisesta ja ravisteli päätänsä oikealle ja vasemmalle, yrittäen
          samalla käpälillään repiä miestä, joka huusi apua lähellä olevalta
          kumppanilta. Hän ei saanut edes pyssyänsä laukaistuksi, kun vikkelä peto
          niin rajusti tempoi sinne tänne tuskissansa, sillä pyssyn piippu oli jo
          syvällä tiikerin kurkussa. Kumppani sai tiikerin tapetuksi ja toverinsa
          pelastetuksi kuoleman kidasta.
        </p>
        <p class="paragraph">
          Myöskin Nilsson joutui metsänkäynnillään pari kertaa tiikerin läheisyyteen.
          Kun hän kerran vetohärkänsä kanssa Tiikerinlaaksossa meni metsästä tuomaan
          polttopuita, näki hän tiikerin jäljet vastikään sataneessa lumessa. Jonkun
          matkaa oli tiikeri seurannut reen jäljessä tietä myöten; mutta arvattavasti
          oli peto säikähtänyt ja mennyt toisaanne päin kuullessaan ison puun
          ryskeellä kaatuvan, kun Nilsson sen hakkasi poikki.
        </p>
        <p class="paragraph">
          Toisen kerran kulki Nilsson metsästysretkellä Hakkaraisen kanssa.
          Hakkarainen kulki ylämäkeen Josefinvuorta kohden ja Nilsson alaspäin. Kun
          Nilsson kääntyi katsomaan taaksensa, huomasi hän Hakkaraisen viittailevan
          lakillansa ja huutavan jotakin, jota hän ei matkan pituuden tähden voinut
          kuulla. Nilsson lähti silloin häntä kohti ja sai kuulla, että tiikeri oli
          rauhallisesti marssinut hänen ohitsensa ja kääntänyt kulkunsa alas laaksoon
          päin. Hän seisoi siinä pyssy kädessä ja tärisi mielenliikutuksesta. Hän ei
          kuitenkaan tiennyt, oliko tiikeri häntä huomannut vai eikö.
        </p>
        <p class="paragraph">
          Myöskin maisteri Federley kohtasi tiikerin, kun hän talvella oli lähtenyt
          metsään asettamaan strykniinikapseleita ketuille. Kun hän oli vähän
          likinäköinen, ei hän huomannut tiikeriä, ennenkuin se oli hiljaa kävellen
          tullut aivan lähelle. Tietysti hän peljästyi ja kääntyi takaisin. Mutta hän
          ei uskaltanut lähteä juoksemaan, vaan astui kuitenkin täysimittaisilla
          askelilla. Tiikeri ei hyökännyt hänen kimppuunsa. Kenties pedolla sillä
          kertaa ei ollut nälkä.
        </p>
        <p class="paragraph">
          Schoultz väitti, että tiikeri harvoin hyökkää eurooppalaisten kimppuun,
          paitsi jos se on ärsytetty, haavoitettu tai hyvin nälkäinen. Jos
          ajometsästys tehdään tiikerin pyydystämiseksi, niin se kätkeytyy väijyksiin
          ja hyökkää tavallisesti takimmaisen metsästäjän kimppuun, joka on
          tovereistaan jäänyt jäljelle.
        </p>
      </div>
      <div class="chapter">
        <h2 id="chapter16">XVI. Naapurien sovinto rikkoontuu</h2>
        <p class="paragraph">
          Suomalaiset uudisasukkaat Amurin alueella olivat eläneet sovinnossa
          kiinalaisten naapuriensa kanssa jo vuosikausia ja hyvin tulleet toimeen.
          Kumpikin erilainen kansallisuus asui erillänsä antaen toisillensa sen arvon,
          mikä heille tuli. Suomalaiset pitivät arvossa kiinalaisia heidän
          ahkeruutensa ja hyvän työtaitonsa vuoksi. Hidas ja perusteellinen
          kiinalainen on, sen huomasivat hänestä suomalaiset; kun hän johonkin työhön
          ryhtyy, niin ensin hän tarkastelee työkalut perin pohjin ja panee kuntoon
          huolella ja tarkkuudella. Teräkalut teroitetaan visusti. Ja sitten kun
          työhön on ryhdytty, näyttäytyy kiinalainen täysin oppineeksi mestariksi,
          ainakin mitä huoneiden rakentamiseen ja puun veistoon tulee. Niin näppärää
          ja tarkkaa työtä harvoin näkee kuin kiinalaiset tekevät. Maanviljelyksessä
          ja puutarhanhoidossa he myös osoittavat ikivanhan sivistyskansan esi-isiltä
          perittyä taitoa ja huolellisuutta. Jokapäiväisessä kotielämässä vallitsee
          yksinkertainen vaatimattomuus ja säästäväisyys. Kaikki nämä ovat
          ominaisuuksia, joista suomalaisilla on oppimista. Heidän huonot puolensa
          jääkööt vielä mainitsematta.
        </p>
        <p class="paragraph">
          Vuosien kuluessa siirtyi noille kaukaisille maille myös venäläisiä. Halki
          Siperian oli läpi metsien ja yli vuorien raivattu maanteitä, jotta yhteyttä
          voitiin ylläpitää kaukaisen Pietarin hallituksen kanssa. Sieltä lähetettiiln
          Tyynen meren rantamaille saakka ylhäisimmät virkamiehet varustettuina sangen
          suurilla valtuuksilla. Kun ei ollut varsin kiirettä, niin ei käytetty
          meriteitä Afrikan ja Etelä-Aasian ympäri, vaan virkamies suurivaltaisena
          herrana matkusti halki Siperian ja sen mukaan miten ylhäiseen asemaan hänet
          oli nimitetty, oli häntä seuraamassa ja suojelemassa suurempi tai pienempi
          määrä sotaväkeä. Ja suojelusta hän kyllä tarvitsi sekä apua ja voimakasta
          palvelusta. Talvella oli vaarallista liikkua isojen susilaumojen tähden,
          kesällä oli muita vaikeuksia voitettavina. Kulkuneuvot olivat sangen
          alkuperäisiä. Länsi-Siperian tasangot kuljettiin kesällä tarantassilla, joka
          on pitkä kuusipyöräinen vaunu. Pohjana sangen pitkät ohuet laudat, jotka
          notkuivat, sillä vietereitä ei ollut. Tarantassin pohjalle ladottiin
          matka-arkut ja pakkalaatikot, niiden päälle polstereita ja vilttejä, joilla
          matkustaja sai loikoa ja yli kaiken tämän tavaran kiinnitettiin pitkistä
          notkeista seipäistä tehdyt kaaret, jotka kannattivat purjevaatteesta tai
          niinimatoista tehtyä katosta eli kuomia. Sillä tavoin saatiin suojaa tuulta
          ja rajuilmaa vastaan. Tällaisen ajopelin eteen valjastettiin pitkä jono
          hevosia. Länsi-Siperian heinäaroilla, joissa maaperä on joko hienoa hiekkaa
          tai savea taikkapa suota, mutta kiveä ei löydä sormenpään kokoistakaan usein
          satojen kilometrien matkalla, kuljetaan mistä kukin tahtoo heinää kasvavien
          kenttäin yli. Seurataan vain edellä kulkeneiden rattaiden jälkiä, sillä
          vakinaista tietä ei ole. Harvoin ajetaan samalla kohdalla kuin edellinen
          matkamies, vaan edellisen rattaiden jälkien vieressä. Jos maantieksi voi
          sanoa sitä paikkaa, missä rattailla on kuljettu, niin on maantie monin
          paikoin parin kolmen kilometrin levyinen. Laajoilla tasangoilla, jotka
          ulottuvat niin kauas kuin silmä näkee, on heinä, usein oivallista apilasta,
          yhteistä omaisuutta, Jumalan kasvattamaa kaikkien ihmisten ja
          villieläintenkin tarpeeksi.
        </p>
        <p class="paragraph">
          Talvella kuljetaan lumihankien yli reessä vällyjen peitteessä.
          Saattojoukkona kulkeva sotaväki tavallisesti ratsastaa, harvemmin marssii
          jalkaisin. Matka ei voi tapahtua nopeasti, kun jokaisella matkueella täytyy
          olla mukana monenlaiset tarpeet: ruokavarat, aseet, teltat, köydet ja
          keittoastiat, joskus polttoaineetkin.
        </p>
        <p class="paragraph">
          Vaikka virkamiehillä oli runsaat palkat, niin sivistyneeseen elämään
          tottunut ei noilla kaukaisilla seuduilla usein kauankaan viihtynyt, vaan
          pyrki takaisin Eurooppaan (jos pääsi) nauttimaan siellä säästettyjä
          rikkauksiansa.
        </p>
        <p class="paragraph">
          Itä-Aasiaan Amurin alueelle lähetettiin Nahodkaan kuvernööriksi suomalainen
          mies, valtioneuvos Furuhjelm, josta useita kertoja on jo mainittu tässä
          kertomuksessa. Hänen veljense, amiraali Johan Hampus Furuhjelm oli
          ensimmäinen, joka milloinkaan oli kulkenut talvella suuren Baikal-järven
          ylitse. Jokainen kansakoulun tiedot saanut on lukenut Baikal-järven nimen ja
          tietää sen olevan Siperian itäosassa, mutta kaikki eivät tiedä tuon
          korkeiden vuoriseutujen ympäröimän järven suuruutta. Pituudeltaan se on
          jotakuinkin niin pitkä kuin välimatka Helsingistä Ouluun, suoraan linnun
          tietä halki ilmojen; ja leveys on kuin matka Porista Tampereelle.
        </p>
        <p class="paragraph">
          Matka Baikal-järven ympäri olisi sen aikuisilla kulkuneuvoilla vaatinut
          ainakin kuukauden ajan. Mutta Furuhjelm lähti suoraan järven poikki jäätä
          myöten kompassi ainoana ohjaajanaan. Pari komppaniaa sotaväkeä
          saattojoukkona ja pitkä jono rekiä hänellä oli, mutta siihen lisättiin
          järven länsirannikolla vielä pari rekeä, joihin pantiin kuivia halkoja. Kun
          oli kuljettu kompassin ohjauksen mukaan koko päivä, ja tuli pimeä, niin reet
          koottiin piiriin, jonka keskelle tehtiin haloista nuotiotulet ja seuraavina
          päivinä matkaa jatkettiin. Siperialaisessa pakkasessa ei ollut pelkoa jään
          pettämisestä. Neljässä päivässä taivallettiin näin matka, jota ei kukaan
          ihminen sitä ennen ollut tehnyt. Amiraali Furuhjelm asettui venäläisen
          sotalaivaston päälliköksi Nikolajevskiin.
        </p>
        <p class="paragraph">
          Siperian loppumattomien metsien lävitse oli maan valloituksen jälkeen
          vähitellen raivattu teitä ja teiden varsille asettunut asumaan
          uudisasukkaita sen mukaan, miten runsaasti kullakin paikkakunnalla oli
          luonnonrikkauksia tarjolla. Sillä tavoin venäläinen asutus levisi yhä
          kauemmaksi itään. Sillekin paikkakunnalle, missä ensin kiinalaiset ja sitten
          suomalaiset olivat metsiä raivanneet viljelysmaiksi sekä rakentaneet
          asuntoja yhä enemmän, tulvasi venäläisiä uudisasukkaita lisäksi. Niin paljon
          venäläisiä sinne tuli, että alkuansa vähälukuinen kiinalais-suomalainen
          väestö jäi mitättömän pieneksi vähemmistöksi, jonka mielipidettä hyvin vähän
          otettiin huomioon. Venäläiset olisivat mielellään karkoittaneet pois kaikki
          kiinalaiset ja anastaneet heidän hyvin hoidetut viljelyksensä, mutta eivät
          juljenneet ilman syytä käyttää väkivaltaa rauhallisia ja nuhteettomasti
          eläviä ihmisiä kohtaan. Niinpä toimittiin tahallisesti sillä tavoin, että
          syytä ilmestyisi.
        </p>
        <p class="paragraph">
          Kotimaassansa Venäjällä ovat venäläiset tottuneet ahkerasti juopottelemaan.
          Joka paikassa on juoppous niin yleinen, että Venäjällä joka ainoassa kylässä
          — ainakin siihen aikaan — oli kapakka ja juomaseuroille tilattiin viinaa
          ämpärittäin. Monessa venäläisessä kylässä on kapakoita useampiakin.
          Tällainen ryssäin kotimainen järjestelmä piti pantaman käytäntöön
          kiinalais-suomalaisessakin asuntoseudussa.
        </p>
        <p class="paragraph">
          Kun juopottelu ja siitä seuraava rähinä ja kotirauhan rikkominen oli saatu
          toimeen, niin sellaiseen tottumattomat kiinalaiset saatiin levottomiksi ja
          ärtyisinä ryhtymään väkivaltaisuuksiin rauhanhäiritsijöitä vastaan. Sitä
          venäläiset juuri olivat odottaneet ja toivoneet. Kiinalaiset karkoitettiin
          pois paikkakunnalta, koska he muka eivät tahtoneet oikein suhtautua
          hallitsevaan kansaan, venäläisiin, jotka eivät suvainneet loukkauksia omassa
          maassaan. Kiinalaisten viljelysmaat tietysti joutuivat venäläisille, jotka
          niitä olivat kärkkyneetkin.
        </p>
        <p class="paragraph">
          Melkein samaan aikaan kuin Nahodkan, perustivat venäläiset myöskin
          Wladivostokin, johon maantiet ja sähkölennätin päättyivät. Kun Suezin kanava
          oli vuonna 1869 valmistunut ja avattu liikenteelle, tuli laivaliike
          Itä-Siperian ja Etelä-Venäjän välille entistä vilkkaammaksi ja sekin
          vaikutti, että Wladivostok alkoi nopeasti paisua tärkeäksi ja suureksi
          kauppakaupungiksi. Tavaranvaihto Euroopan Venäjän ja Itä-Aasian välillä tuli
          sangen suureksi ja vilkkaaksi.
        </p>
        <p class="paragraph">
          Rauhattomuuksien alettua kiinalaisten ja venäläisten välillä joutuivat
          suomalaisetkin siitä kärsimään. Suuri joukko kiinalaisia rosvoja, noin 75
          miestä, lähti suomalaisia hätyyttämään. He yllättivät ja murhasivat muutamia
          heidän asunnoissaan. Suomalaiset kuitenkin saivat varoituksia ja suurin osa
          heistä pelastui. Heidän rohkeuttaan osoitti, että heistä noin 25—30 miestä
          lähti rosvolaumaa takaa-ajamaan ja karkoitti sen pois. Mutta kahakka vaati
          ihmishenkiä molemmin puolin.
        </p>
        <p class="paragraph">
          Mutta eurooppalaiselle väestölle kunniaksi eivät olleet ne suuret
          pahantekijöiden laumat, joita Venäjältä vuosittain lähetettiin
          Itä-Siperiaan, joksi Amurin seutua sanottiin. Enin osa heistä oli kokonaan
          menettänyt kaiken ihmisarvonsa. He olivat kotimaassaan tehneet niin monta
          rikosta, että omantunnon ääntä ei enää heissä ollenkaan kuulunut. Eikä
          heillä ollut haluakaan nousta alennustilastaan. Kotiseuduillensa he eivät
          saaneet milloinkaan tulla takaisin ja Itä-Siperiassa he tunsivat itsensä
          muukalaisiksi, joita ylenkatsottiin ja epäluulolla kohdeltiin joka paikassa.
        </p>
        <p class="paragraph">
          Kiinalaisten rosvojen, hunghuusien menettelystä omia maamiehiänsä kohtaan on
          kerrottu XIII luvussa Schoultzin metsästysretkien ohella. Toisella tavoin
          hunghuusit menettelivät vihattuja ulkomaalaisia vastaan, jotka olivat
          tulleet väkisin ottamaan heidän maansa.
        </p>
        <p class="paragraph">
          Isossa parvessa rosvot tulivat yön aikaan, ympäröivät yksityiset asunnot ja
          murhasivat kiduttamalla sen asukkaat. Wladivostokin tienoilla asui
          eurooppalainen lääkäri kahdenkesken vanhan palvelijattarensa kanssa. Yöllä
          taloon hiipineet rosvot tulivat keittiöön, jossa palvelija nukkui; tohtori
          kuuli metelin ja hätähuutoja, mutta ymmärsi, ettei hän yksin voinut
          puolustaa kotiansa isoa asestettua laumaa vastaan; näin ollen hän sieppasi
          pyssynsä ja ikkunasta pakoon päästyään riensi naapurilta apua saamaan.
        </p>
        <p class="paragraph">
          Kun hän palasi mukanaan apuväkeä, löysi hän palvelijattaren murhattuna.
          Onneton nainen oli varpaista sidottu riippumaan ja rääkätty hirveästi,
          kunnes hän oli kuollut.
        </p>
        <p class="paragraph">
          Suomalaiset ajoivat rosvoja takaa sotilasketjuun järjestyneinä. Jokainen
          rosvo, joka vain saavutettiin, passitettiin armotta ikuisuuteen.
          Suomalaisten hyvä järjestys ja johto tuottivat heille voiton ja hunghuusit
          pakenivat. Tässä pienoissodassa näyttivät kiinalaiset huonoja puoliansa.
          Sekä eurooppalaisille, jotka eivät milloinkaan olleet heille mitään pahaa
          tehneet, että niille kiinalaisille, jotka olivat eurooppalaisten puolella
          sotatoimien aikana, tehtiin kauheata väkivaltaa. Suomalainen joukko tavoitti
          tuollaisen rosvolauman, joka oli saanut käsiinsä oman kansalaisensa,
          kiinalaisen miehen, suomalaisten ystävän ja puolustajan.
        </p>
        <p class="paragraph">
          Mies oli sidottu kiinni ja riisuttiin alasti kidutettavaksi. Tehtiin valkea
          ja astiaan pantiin tulelle öljyä kuumenemaan. Savesta, joka oli vetelää ja
          hyvin huolellisesti sotkettua, leivottiin rinkilän kaltaisia ympyröitä,
          jotka asetettiin vangitun miehen alastomalle iholle ja rinkilän keskelle
          kaadettiin kiehuvaa öljyä. Miehen piti saada tuntea hirveitä tuskia, mutta
          ei saanut liian pian kuolla, ettei kiduttajain ilo olisi varsin pian
          loppunut.
        </p>
        <p class="paragraph">
          Suomalaiset ehtivät pelastaa ystävänsä, ennenkuin hänet oli lopetettu.
          Pelastajien joukossa olivat Schoultz ja kapteeni Höök. Varsinkin
          viimeksimainittu oli hyvin tarkka pyssymies. Hän ajoi takaa kiinalaista
          rosvojen päällikköä ampuen häntä monta kertaa, mutta rosvo vain ei ottanut
          kaatuakseen. Kun Höök aivan läheltä oli ampunut rosvoon rinnan lävitse, niin
          tämä taskustansa sieppasi tukon kiinalaista pehmeätä paperia, pisti paperia
          haavan tukkeeksi sekä rinta- että selkäpuolella olevaan haavaan ja sanoi:
          »Puu paa!» (Ei tee mitään) ja lähti jälleen juoksemaan pakoon. Höök silloin
          lennätti luodin hänen kallonsa lävitse, jolloin kiinalainen viimein kaatui.
        </p>
        <p class="paragraph">
          Kummastuen mongoolirodun sitkeähenkisyyttä epäili Höök, että hänen luotinsa
          eivät olleetkaan tuohon rosvoon sattuneet, vaikka hän luuli tarkkaan
          ampuneensa. Mutta kun rosvon ruumis riisuttiin, niin huomattiin, että
          vainajaa oli seitsemästä kohdasta ammuttu lävitse ja vasta viimeinen pään
          lävitse ammuttu luoti hänet kaatoi.
        </p>
        <p class="paragraph">
          Kiinalaisten luonteeseen kuuluva säälimätön julmuus, jokapäiväisessä
          elämässä jotenkin säännöllinen epäsiisteys sekä pohjaton petollisuus
          kaupanteossa teki heidät epämiellyttäviksi naapureiksi suomalaisille, joiden
          kuitenkin täytyi tunnustaa heidän hyvätkin puolensa.
        </p>
      </div>
      <div class="chapter">
        <h2 id="chapter17">XVII. Kullankaivajia</h2>
        <p class="paragraph">
          Tapahtuipa sitten tärkeä, oikein käänteentekevä tapaus. Siitä erämaasta,
          jonka Venäjä oli luovuttanut Kiinalle Amurinjoen eteläpuolelta, löydettiin
          joen rantahiekassa kultaa. Ja sitä löydettiin runsaasti. Suomalaiset
          uudisasukkaat, jotka alussa olivat asettuneet Strelokiin ja myöhemmin
          siirtyneet Wladivostokiin, tunnettiin kokeneiksi, erämaan elämää tunteviksi
          sekä ennenkaikkea rehellisiksi miehiksi. Wladivostokissa olevista
          hallitusmiehistä monet olivat suomalaisia ja asettivat näitä maamiehiään
          johtamaan suuria retkikuntia, jotka lähetettiin erämaasta kultaa etsimään.
          Kun keväällä lumi oli sulanut ja jäät lähteneet, lähti kullankaivajia suuri
          retkikunta, monta kymmentä miestä kussakin parvessa, kultaa huuhtomaan.
          Johtajaksi nimitettiin joku kokenut ja rehellinen henkilö, ja hän sai ottaa
          mukaansa työmiehistä kenen tahtoi. Useimmiten olivat kullankaivajat
          karkoitettuja pahantekijöitä. Kaikki he olivat varustettuja aseilla ja
          ampumavaroilla erämaan petojen varalta; he saivat ruokatavaroita ja
          vaatteita, niin että tarpeet riittivät syksyyn asti. Työkaluina heillä oli
          rautapellistä tehty malja ja lapio sekä muita alkuperäisiä kullankaivajan
          kapineita.
        </p>
        <div class="image">
          <img src="images/kuva-17.jpg" alt="">
          <p>Kullan etsijät.</p>
        </div>
        <p class="paragraph">
          Kuljettuansa monta sataa virstaa erämaahan ulkopuolelle asuttujen maan
          äärien, alkoivat he työskennellä. Joen rannalla nostettiin lapiollinen
          hiekkaa maljaan. Siihen pantiin vettä ja maljaa liikuteltiin kuin seulaa,
          läikyteltiin vettä ja hiekkaa maljan reunojen yli kunnes maljan pohjalle
          painuneet kultamuruset jäivät jäljelle. Yöt levättiin teltoissa, jotka oli
          tuotu mukana. Kultamuruset säilytettiin huolellisesti neulotuissa
          nahkaisissa pusseissa. Näin kullanetsijäin miesjoukko työskenteli
          vapaaehtoisesti koko kesäkauden, kunnes syksyn lopulla talven tulo heidät
          pakotti takaisin Wladivostokiin. Sinne vietiin kaikki kultahiekkapussit ja
          työkalut. Kesällinen yhteistyö oli tehnyt miehet tuttaviksi keskenänsä ja
          kasvattanut heissä luottamusta toisiinsa.
        </p>
        <p class="paragraph">
          Se kultasaalis, joka kesän kuluessa oli koottu, vietiin hallituksen
          edustajille Wladivostokiin. Siellä se tarkoin punnittiin ja neljäs osa
          kullasta otettiin hallituksen omaksi korvauksena retkikunnan kustannuksista,
          hevosista, teltoista, ruoasta, vaatteista ja kaikista muista tarpeista,
          joita hallitus oli kustantanut. Loppuosa, kolme neljättä osaa koko saaliista
          punnittiin myös mitä huolellisimmin ja vaihdettiin myntättyyn rahaan, joka
          jaettiin tasan kullanetsijöille. Usein retkikunnan jokaisen jäsenen osaksi
          koko kesän työpalkkana tuli neljäkin tuhatta kultaruplaa. Se jo oli
          melkoisen hyvä palkka työmiehelle yhden kesän työstä.
        </p>
        <p class="paragraph">
          Venäjän sotaväessä Siperiassa palvellut suomalainen mies, majuri Artur
          Granfelt, on kertonut minulle Siperiassa saadun kullan kuljettamisesta
          Euroopan Venäjälle, ennenkuin Siperian rautatietä vielä oli rakennettu.
          Saakoon tässä sijansa sekin kertomus, vaikkei se suorastaan olekaan
          yhteydessä suomalaisten uudisasukkaiden toiminnan kanssa.
        </p>
        <p class="paragraph">
          Kun kultahiekkaa oli kerääntynyt tarpeeksi suuri määrä, pantiin se pieniin
          säkkeihin, jotka huolellisen tarkasti ommeltiin kiinni. Kultaa sisältävä
          säkki pantiin tiiviisti tehtyyn tammiseen tynnyriin, joka oli varustettu
          lujilla rautaisilla vanteilla. Sitäpaitsi tynnyrit suljettiin asianomaisen
          lähettäjäviraston sinetillä, jotta nähtiin, ettei lähetyksestä oltu matkan
          varrella mitään kavallettu. Tynnyrinvanteista kävivät lujat rautaiset
          kiinnitysruuvit niiden vankkurien akseleihin, joissa kuljetettiin niitä
          halki Siperian. Tämmöisiä kultatynnyreitä kuljettavia vankkureita
          saattamassa oli luotettavia upseereja ja tarpeeksi suuri sotaväen osasto,
          joka voi pitää puoliansa melkoisen suuria rosvojoukkojakin vastaan. Amurin
          alueelta, Tšitaasta, Kiachtasta, sekä Venäjän monista kaivoksista Sajanin ja
          Altain vuoristoissa tuotiin kultaa noissa kultakaravaaneissa Venäjän valtion
          rahapajoihin, joissa kultahiekka joko sulatettiin harkoiksi taikka lyötiin
          valmiiksi kultarahoiksi. Kuukausia kesti kultakaravaanin matka, ennenkuin se
          saapui Eurooppaan. Onhan matkakin noin 12 000 kilometriä.
        </p>
        <p class="paragraph">
          Artur Granfelt, joka vanhoilla päivillään asui Hausjärvellä, oli itse usein
          kuljettanut kultalähetyksiä.
        </p>
        <p class="paragraph">
          Monena vuonna peräkkäin oli Schoultz ollut kullankaivajajoukon johtajana ja
          päällysmiehenä. Hän oli monen kesän kuluessa nähnyt, mihin hänen
          johdettaviksensa tulleiden miesten kyky ja taito riitti. Heidän
          kertomuksistaan oli hän myös saanut selville useimpien entiset elämänvaiheet
          ja syyt, miksi he olivat karkoitetut niin kauas kotiseuduiltaan. Schoultz
          kohteli työmiehiänsä ystävällisesti, eikä soimannut heitä heidän entisistä
          rikoksistaan. Senvuoksi miehetkin häneen luottivat, olivatpa häneen
          kiintyneitäkin.
        </p>
        <p class="paragraph">
          Eräänä syksynä olivat runsaat sateet saaneet vedet tulvimaan, niin että
          pieni joki, jonka yli vähän veden aikana kuljettiin kahlaten, syksyllä oli
          paisunut matalien rantojen yli kolmen virstan levyiseksi järveksi. Kahden
          puolen jokea olevilla niittymailla kasvoi pensaita ja siellä täällä joku
          vähän suurempikin puu. Sen tulvaveden alla olevan aukeaman yli täytyi kulkea
          hevosen selässä ratsastaen tai kahlata kylmässä vedessä kainaloita myöten.
        </p>
        <p class="paragraph">
          Paluumatkalla olevat kullankaivajat olivat seisahtuneet tulva-alueen
          rannikolle varustautuen ylimenoon. Silloin tuli Schoultzin luo muutamia
          työmiehiä varoittamaan häntä, sillä hänen henkensä oli vaarassa. Eräs
          kaukaasialainen kasakka, joka kotopuolella tehdyistä törkeistä rikoksista
          oli tuomittu Itä-Siperiaan, ja nyt oli kullankaivajain joukossa, oli
          toisille yhtä ansioittuneille kumppaneille ilmaissut aikovansa tappaa
          Schoultzin kaalamon kohdalla.
        </p>
        <p class="paragraph">
          »Älä mene, Karl Karlovitš, sillä kasakka Pjotr Paulovitš uhkasi sinut
          tappaa.»
        </p>
        <p class="paragraph">
          »Ei hänellä ole mitään syytä minua vihata. Miksipä hän minut tappaisi? Eikä
          hänellä olisi siitä vähintäkään hyötyä tai etua.»
        </p>
        <p class="paragraph">
          »Olemme sinua varoittaneet, Karl Karlovitš, syytä itseäsi, jos menet surman
          suuhun.»
        </p>
        <p class="paragraph">
          »Kiitos ystävällisestä huolenpidostanne minun henkeni suhteen. En luule,
          että Pjotr Paulovitš on totta tarkoittanut uhkauksillaan.»
        </p>
        <p class="paragraph">
          »Ole kuitenkin varuillasi.»
        </p>
        <p class="paragraph">
          Schoultz istui hevosen satulaan ja vesi nousi hevosen kylkiin asti. Hänen
          tullessaan tulvaveden loppureunaan, kuului tiheästä pajupensaasta hänen
          sivultaan ääni, joka käski hänen seisahtua. Pensaan kätköstä astui esiin
          Pjotr Paulovitš, syvässä vedessä kahlaten ja kiväärillä tähdäten.
        </p>
        <p class="paragraph">
          Schoultz tuli aivan hänen lähellensä ja kysyi, mitä kasakka tahtoi, kun oli
          seisahtunut kylmään veteen häntä odottamaan.
        </p>
        <p class="paragraph">
          »Nyt minä aion sinut tappaa, Karl Karlovitš. Sitä varten olen tähän jäänyt
          sinua odottamaan.»
        </p>
        <p class="paragraph">
          »Sinäkö? Ei sinulla ole syytä tappaa minua, sen itsekin tiedät, etkä sitä
          uskalla tehdä», sanoi Schoultz.
        </p>
        <p class="paragraph">
          »Miksi minä en uskaltaisi? Tiedäthän, Karl Karlovitš, että Kaukasiassa olen
          seitsemän murhaa tehnyt, jonka vuoksi minut on tänne maanpakolaisuuteen
          kuljetettu. Kyllä minä uskallan sinutkin tappaa.»
        </p>
        <p class="paragraph">
          Schoultz katsoi häntä tiukasti silmiin sanoen: »Sinä tiedät tekeväsi väärin,
          jos minulta hengen otat, vaikka minä olen sinua kohdellut hyvin. Ja
          tietäessäsi, että olet vain saanut typerän päähänpiston, josta olisi vain
          vahinkoa, mutta ei kenellekään hyötyä, ei sinulla ole uskallusta tehdä
          tekoasi.»
        </p>
        <p class="paragraph">
          »Sinulla on kummallinen katse silmissäsi, Karl Karlovitš», virkkoi Pjotr,
          »älä katso minuun tuolla tavoin! Sillä tavalla minun nuorena poikana
          ollessani äitinikin katsoi, enkä voi sitä katsetta milloinkaan unhottaa.
          Käännä pois silmäsi ja katseesi minusta, niin saat kokea, onko minulla
          uskallusta tappaa sinut.»
        </p>
        <p class="paragraph">
          »Vaikka sinä, Pjotr Paulovitš, tähän paikkaan ampuisit, niin tahdon avoimin
          silmin kohdata sinun luotisi ja nähdä, voitko sinä tosiaankin välttää
          totuutta, joka sanoo, että asiata harkitsematta olet tekemäisilläsi
          tyhmyyden, jota saat jälkeenpäin katua.» Ja Schoultz katsoi hellittämättä
          tiukasti häntä silmästä silmään.
        </p>
        <p class="paragraph">
          »Sinulla on kummallinen silmäys, Karl Karlovitš, minä en kärsi sitä nähdä.»
        </p>
        <p class="paragraph">
          »Minulla ei myöskään ole halua tässä kauemmin tällaisesta asiasta jutella.
          Viisaammin teet sinäkin, kun riennät kuivalle maalle pois kylmästä vedestä.»
        </p>
        <p class="paragraph">
          Schoultz lähti ratsastamaan eteenpäin, mutta vaikka hän ei taaksensa
          katsahtanut, niin hän aavisti, että kasakka yhäkin tähtäsi häntä
          kiväärillään rohkenematta kuitenkaan ampua.
        </p>
        <p class="paragraph">
          Seuraavana päivänä tuli Pjotr pyytämään anteeksi eilistä käytöstään ja
          Schoultz sanoi: »Johan minä sen eilen sanoin, että kun tarkemmin ajattelet,
          niin ymmärrät ajatuksesi ja aikomuksesi vääriksi, ja sittemmin tulisit
          katumaan. Hyvä on, että selvä ymmärrys sinun ajatusjuoksussasi sai voiton.
          Tyhmyyksiä voi monellakin olla takanaan, mutta niitä ei kannata muistella.»
        </p>
      </div>
      <div class="chapter">
        <h2 id="chapter18">XVIII. Kullanetsijäin kotiintuliaiset</h2>
        <p class="paragraph">
          Kun keväästä alkaen syysmyöhään asti on erämaassa kaukana ihmisasunnoista
          tonkinut maata ja loiskutellut vettä etsiessä kultajyväsiä, silloin tällöin
          vaihtelun vuoksi tappanut jonkun metsä-elukan saadaksensa paistia
          yksitoikkoisen ruokajärjestelmän muutteeksi, ja sitten jälleen saapuu
          ihmisten ilmoille rahakukkaro entistään pulleampana, niin monen tekee mieli
          kukkaroa keventää, kun ei ole ketään omaista, jolle vaivannäkönsä säästäisi.
          Niin tekivät kullanetsijätkin Amurin erämailta palattuansa. Runsaiden
          rahojen säästäminen vanhuuden päivien turvaksi, tai oman asunnon ja kodin
          rakentamiseksi ei johtunut noiden entisten pahantekijöiden mieleenkään,
          sillä he olivat liian mielistyneet kulkureina liikkumaan sinne tänne ja
          tilapäisillä töillä ansaitsemaan jokapäiväisen toimeentulonsa. Rahat
          polttivat taskuissa ja ne oli hävitettävä hurjalla mässäyksellä.
        </p>
        <p class="paragraph">
          Kullankaivajain johtajat olivat vetäytyneet koteihinsa jättäen entiset
          työntekijänsä itsekseen kuluttamaan ansionsa miten tahtoivat. Joka vuosi
          saivat kaupungin asukkaat nähdä kullankaivajain kotiintulijaiskemut ja
          tiesivät, että niitä seurasi turmeltuneiden hurjimusten villitty remuaminen.
          Saatuansa palkkion kesällisestä työstä ja kaikenlaisten epämukavuuksien
          kärsimisestä, kokoontuivat kullanetsijät yhteen ja marssivat pitkin
          kaupungin katuja tarkastellen taloja, mikä talo parhaiten sopisi
          juhlanviettopaikaksi. Kysymättä edes lupaa, saisivatko vuokrata huoneistoa
          viettääksensä kotiintulokemuja, he tulivat heitä miellyttävään taloon
          ilmoittamaan, että tässä he tahtoivat juhlansa pitää.
        </p>
        <p class="paragraph">
          Turhaa olisi ollut kieltää juhlaa haluavilta huoneistoa, sillä he olisivat
          tulleet kumminkin väkivieraina mellastamaan. Sentähden ne onnettomat
          kaupungin asukkaat, joiden asunto sattui kullanetsijöitä miellyttämään,
          tyhjensivät huoneensa, hyvin tietäen, ettei vastus kumminkaan auttanut. Ja
          ennestään saadun kokemuksen nojalla korjattiin huoneista pois kaikki
          huonekalut ihan viimeistä myöten, yksin ikkunatkin nostettiin saranoiltaan
          pois muuanne talteen, sillä melskeisessä juhlassa edellisinä vuosina
          ikkunatkin puitteinensa oli aina lyöty mäsäksi. Kyllähän tahallisesti tehdyt
          vahingot aina runsaasti oli maksettu, mutta se, joka tahtoo pitää kotinsa
          kunnossa, ei mielellään salli huonekalujansa eikä ikkunoitansa rikottavan
          varsinkaan aivan talven tullessa, ei, vaikka runsaan maksunkin saisi.
        </p>
        <p class="paragraph">
          Kun siis kaupunkilainen oli huoneensa tyhjentänyt typösen tyhjäksi juhlaa
          varten, toivat kullanetsijät saliin suuren joukon pakkalaatikoita, jotka
          sisälsivät kallisarvoisimpia Euroopasta saakka tuotuja viinipulloja. Niin
          kauas Euroopasta kuljetetut viinit olivat tavallisesti hirveän korkeassa
          hinnassa. Niitä olivat kuitenkin kauppiaat Tyynen meren
          rannikkokaupungeissakin tilanneet herkkusuiden tyydytykseksi. Juhlatarjoilua
          varten tuotiin lisäksi tynnyri konjakkia ja toinen tynnyri paloviinaa.
        </p>
        <p class="paragraph">
          Keskelle huonetta asetettiin sitten pöytä, jonka päälle nostettiin toinen
          pienempi pöytä ja ylimmäiseksi toisen pöydän päälle aivan pikkuinen pöytä
          tai joku muu koroke, että saatiin huoneeseen ylöspäin suippeneva tornin
          kaltainen monikerroksinen hylly. Pakkalaatikot avattiin ja pöytien reunat
          ladottiin täyteen viinipulloja niin paljon kuin niihin mahtui. Vielä tuotiin
          juhlasaliin sileä ja tukeva tanko eli korento, jommoisella vesisaavia
          tavallisesti kannetaan.
        </p>
        <p class="paragraph">
          Kun kullanetsijät näin olivat valmistelleet juhlaansa hankkien sinne
          nautittavaa, mentiin parhaisiin puoteihin ostelemaan juhlapukuja sekä
          pitämään huolta musiikista. Soittokoneita ostettiin mikäli niitä oli
          saatavissa, niin että jokaisella oli käsiharmonikka, millä juhlasoittoa
          ylläpidettiin. Juhlapukuja varten ostettiin kauppapuodeista
          kallisarvoisimmat vaatepakat. Jokainen osti kokonaisen pakan silkki- tai
          samettikangasta. Pakka avattiin kokonansa ja keskikohta pakasta sidottiin
          miehen ympäri ikäänkuin juhlamarsalkan vyöksi tai suureksi rusetiksi, jonka
          molemmat päät, täydessä pituudessaan laahasivat pitkin maata hänen
          jäljessään. Kun jokainen tällä tavoin oli varustautunut juhlaan, lähdettiin
          marssimaan pitkässä jonossa katua ylös toista alas. Jokainen soitti
          harmonikallansa millaisia säveliä osasi. Vaikka tämä konsertti ei ollut
          edeltäpäin harjoitettu, niin se kuitenkin herätti niin suurta huomiota, että
          ainakin työkansaa tulvasi kadulle jokaisesta talosta näkemään ja kuulemaan.
          Kullankaivajain naistuttavat olivat vanhan tavan mukaan oikeutetut saapumaan
          sakset kädessä lyhentämään silkki- ja samettipakkojen loppupäitä, jotta
          saivat niistä neuloa itselleen puseroita, päähineitä ja mitä vain halusivat.
        </p>
        <p class="paragraph">
          Juhlakulkuetta kesti niin kauan, kunnes juhlakääreiden liiat liepeet olivat
          lyhennetyt. Sitten mentiin varsinaiseen juhlahuoneistoon nauttimaan sinne
          koottua juomatavaraa. Niistä hienoista viinilajeista, sampanjasta,
          Burgundilais- ja Bordeaux-viineistä, Malagasta ja Madeirasta sekä muista,
          joista oli tehty pöydille tapulit keskelle huonetta, niiden ostajat eivät
          muuta tienneet kuin sen, että ne olivat kalliita. Niitä oli ostettu vain
          siitä syystä, että ne maksoivat niin huimaavia summia. Venäläisiin
          pahantekijöihin, jotka murhien ja rosvoamisten tähden olivat Itä-Siperiaan
          asti karkoitetut yhteiskunnalle vaarallisina henkilöinä, voitiin varsin
          hyvin sovittaa suomalainen sananlasku:
        </p>
        <div class="verse"><p>
        ei hullu hyvää tunne,<br>
        sika ei suoloja ymmärrä.<br>
        </p></div>
        <p class="paragraph-cont">
          Viinejä ei maistettu, vaan nautittiin paloviinaa ja konjakkia. Ja kun oli
          kylliksi monta naukkua otettu, niin että juhlatunnelma oli kohonnut
          ylimmillensä, ruvettiin urheilukilpailuun, joka oli laadultaan omituinen.
          Vuoron mukaan otti jokainen käteensä vesitangon ja sillä lyödä mäjäytti
          viinipulloista tehtyyn huoneen keskellä olevaan tapuliin. Sen verran kuin
          päihtymys salli miesten ajatusten työskennellä, koetettiin pitää lukua
          siitä, kuka yhdellä iskulla oli saanut useamman pullon rikotuksi. Hän oli
          urheilussa päässyt voitolle kilpailijoista. Hän oli oikein miesten mies.
          Raittiuden harrastuksesta tuo viinipullojen särkeminen ei tapahtunut, sitä
          osoitti miesten hillitön viinan ja konjakin juominen. Pikemmin voi selittää,
          että he tahtoivat kerran vapaasti ja omalla kustannuksellaan tyydyttää
          mielessään palavaa huligaanin hävityshalua.
        </p>
        <p class="paragraph">
          Pullojen rikkomista jatkui niin kauan kuin yksikin niistä oli eheä niin,
          että sitä voitiin lyödä. Lattia lainehti sekaisin menneitä viinejä ja oli
          täynnä lasinsirpaleita. Juopottelua kesti niin kauan kuin vähänkään oli
          jäljellä viina- ja konjakkitynnyreissä. Juhlan musiikkiohjelman, joka
          esitettiin harmonikoilla ja ihmisäänellä, voi jokainen arvata, kellä vain on
          vähänkin mielikuvitusta. Ryssäläisten pahantekijäin juhlatunnelma oli saanut
          mielet hilpeiksi.
        </p>
        <p class="paragraph">
          Juhlapuheiden sijasta saatiin kuulla jotakin muuta.
        </p>
        <p class="paragraph">
          Samat miehet, jotka pari viikkoa aikaisemmin olivat palkkiona kesällisestä
          työstään saaneet tuhansia ruplia, tulivat »juhlan» jälkeen entisen
          johtomiehen luo pyytämään muutamaa kopeekkaa ostaaksensa ryypyn kohmelon
          parannukseksi. Joskus sattui, että jo ennen juhlaa joku heikkoutensa tunteva
          peljätessään, ettei kykenisi säästämään ansiotansa, tarjosi rahojansa
          retkikunnan johtajalle. Schoultz kertoi, että hänellekin tuollainen
          heikkoluonteinen mies tyrkytteli kahta tuhatta ruplaa, sanoen: »Karl
          Karlovitš, ota minulta nämä rahat! Sinä olet ollut hyvä johtaja; et ole
          riidellyt etkä rangaissut. Ota rahat omiksesi. En minä niitä kuitenkaan
          kykene säilyttämään.»
        </p>
        <p class="paragraph">
          Hyvin arvaten, että mies piankin juopotteluhalun tullessa saapuisi
          kerjäämään rahojansa takaisin, ei Schoultz huolinut hänen rahoistaan.
        </p>
      </div>
      <div class="chapter">
        <h2 id="chapter19">XIX. Vainajien muistoksi</h2>
        <p class="paragraph">
          Ne henkilöt, jotka suomalaisessa Itä-Aasian retkikunnassa etupäässä olivat
          vaikuttavassa asemassa, olivat silloin parhaassa miehuutensa iässä, mutta
          nyt melkein jokainen heistä lepää Tuonelan tuvilla. Kun retkikunnan
          tärkeimmät vaiheet tässä kertomuksessa jo ovat kerrotut, lienee paikallansa
          lausua muutamia muistosanoja niistä henkilöistä, jotka ovat jälkeentuleville
          miespolville jättäneet tietoja tästä retkikunnasta.
        </p>
        <p class="paragraph">
          Useimpien suomalaisten retkikuntaan kuuluvien jäsenten lopullisista
          elämänvaiheista on jo lyhyesti kerrottu. Laajempia tietoja ei tämän
          muistelmateoksen kokoonpanijalle ole kertynyt eikä tarkoitukseni ole
          ollutkaan ryhtyä perinpohjin tutkimaan heidän elämänkohtaloitaan. Olen vain
          tahtonut unhotuksiin jäämästä pelastaa kappaleen sivistystyötä ihmiskunnan
          kehityksessä kaukana Aasian itäisimmissä osissa, jossa työssä suomalaiset
          henkilöt ovat olleet ei ainoastaan osallisina, vaan suorastaan johtavassa
          asemassa.
        </p>
        <p class="paragraph">
          Nykyjänsä suuri ja mahtava Wladivostok saa kiittää sitä seikkaa, että sen
          perustajien joukossa oli Venäjän laivastossa palvelevia suomalaisia ja
          heidän toimiansa kannattamassa sähkölennätinlaitoksen tanskalaiset ja
          ruotsalaiset virkailijat. Kaikki he harrastivat sivistyselämän kehittämistä
          kaukaisessa idässä ja pitivät tarkkaa huolta rehellisyydestä kaikilla
          aloilla. Ylempien upseerien keskuudessa ei sallittu mitään vilppiä eikä
          vääryyttä ja tällainen hyvä esimerkki vaikutti kaikkiin alempiin
          kohottavasti ja jalostavasti. Jotta huonot ajanviettotavat välttyisivät,
          perustettiin meriupseerien klubi, lauluseuroja ylläpidettiin ja
          järjestettiin seuranäytelmiä. Näin ylläpidettiin voimien mukaan
          eurooppalaista sivistyselämää tuolla kaukana Aasian äärimmäisillä rajoilla.
        </p>
        <p class="paragraph">
          Vaikka Wladivostok on yhtä etelässä kuin Lissabon ja Rooma, niin meri sen
          edustalla kuitenkin talvella on jäässä 4—5 kuukautta. Kuitenkin
          työskenneltiin voimakkaasti, jotta kaupungista tulisi Venäjän kaupan
          pääpaikka Itä-Aasiassa. Se osittain onnistuikin ja meriliike Venäjän ja
          Amurinmaan välillä vilkastui heti, kun merimatka Eurooppaan lyheni Suezin
          kanavan valmistuttua. Sekä Itä-Aasiaan siirtyneet suomalaiset että monet
          venäläisetkin olivat kyllästyneet Euroopassa vallitseviin virkavaltaisiin
          oloihin. He olivat lähteneet pois välttääksensä sortoa ja tylyä käytöstä
          Venäjän virkamiesten puolelta. Kun he Amurin maalla joutuivat itse
          määrääviksi henkilöiksi, järjestelivät he olonsa oman tahtonsa mukaan
          vapaamielisemmin kuin Euroopan Venäjällä ja aivan uudenaikaisten
          periaatteiden mukaan.
        </p>
        <p class="paragraph">
          Mutta tuskin olivat venäläiset kymmentäkään vuotta pitäneet hallussaan
          Amurin maata ja sinne perustettuja siirtoloita, kun jo sota uhkasi näitäkin
          seutuja. Turkin sodan aikana vuosina 1877—78 aavistettiin, että Englannin
          laivasto tulisi hävitysretkelle myöskin Wladivostokin tienoille.
        </p>
        <p class="paragraph">
          Monien muiden parhaassa työkunnossa ja voimassa olevien suomalaisten mukana
          oli Wladivostokiin siirtynyt asumaan ja työskentelemään Schoultz, joka niin
          monessa seikkailussa oli ollut osallisena, milloin iloisena merimiehenä tai
          rohkeana ja pelkäämättömänä metsämiehenä, kullankaivajain päällikkönä j.n.e.
          Kykynsä ja luotettavuutensa kautta oli hän tehnyt itsensä niin tunnetuksi,
          että hänet valittiin kaupungin hallituksen jäseneksi ja kun sodan uhka vaati
          ryhtymistä toimenpiteisiin kaupungin asukasten hengen ja omaisuuden
          turvaamiseksi, valittiin hänet evakuoimistoimikuntaan valmistamaan kaupungin
          ulkopuolelle paikkoja, mihin vaimot ja lapset siirrettäisiin turvaan, jos
          sotamelskeet kohtaisivat kaupunkia. Heitä varten oli jo rakennettu
          parakkeja, väliaikaisia asuntoja, mutta kaikeksi onneksi ei sotaa Englannin
          ja Venäjän välillä sentään puhjennutkaan. Wladivostok sai jäädä rauhaan ja
          rauhassa kehittymään.
        </p>
        <p class="paragraph">
          Siellä palvelevien ylempien upseerien joukossa oli sellaisia, jotka olivat
          saaneet taiteellista opetusta, ja kun nämä huomasivat Schoultzilla olevan
          taiteellisia taipumuksia, niin he neuvoivat ja kehoittivat häntä käyttämään
          luonnonlahjojansa ja taipumuksiansa hyväkseen. Omin neuvoin sen vähän
          opetuksen avulla, jonka jokin upseeri oli pystynyt antamaan, ryhtyi Schoultz
          harjoittamaan valokuvausta ja muovailua. Hän kehittyi näissä toimissa sangen
          taitavaksi ja omilta maamiehiltään hän sai niin runsaasti aineellistakin
          apua, että hän sillä toimella ansaitsi toimeentulonsa, jopa kokosi jonkun
          verran varallisuuttakin. Wladivostokin kaupunginhallituksen jäsenenä hän
          toimi useita vuosia.
        </p>
        <div class="image">
          <img src="images/kuva-18.jpg" alt="">
          <p>C. J. Schoultz. Raatimiehen arvomerkkiä kantaen.</p>
        </div>
        <p class="paragraph">
          Vuonna 1875 määrättiin Amurinmaan kenraalikuvernööriksi Wladivostok
          asuinpaikkanaan Itämeren maakunnista kotoisin oleva kontra-amiraali Gustaf
          Erdmann, joka nimestä päättäen ei ollut venäläinen. Hänen mukanaan seurasi
          lasten kotiopettajattarena neiti Marie Louise Barck, suomalaisen
          merikapteenin tytär, joka sitä ennen oli asunut Kronstadtissa. Schoultz tuli
          tuttavaksi tämän kanssa ja nai hänet. Avioliitossa syntyi lapsia ja kun
          Wladivostokissa oli vain venäläisiä kouluja, eivätkä aviopuolisot tahtoneet
          lapsillensa antaa ainoastaan venäläistä kasvatusta, niin he möivät
          Wladivostokissa talonsa ja muun omaisuutensa ja läksivät kotimaahan
          meriteitse Aasian ympäri Suezin kautta saapuen Italian ja Saksan poikki
          Suomeen.
        </p>
        <p class="paragraph">
          Kotimaahan palattuaan asettui Schoultz asumaan Turkuun. Hän osti sieltä oman
          talon ja harjoitti valokuvaajan liikettä, mutta myöhemmin
          valokuvaustarpeiden kauppaa. Pitkä ja kallis merimatka Aasian ympäri ja
          Välimeren poikki sekä Italian ja Keski-Euroopan kautta kotimaahan vähensi
          melkoisesti hänen varojansa, ainakin 10 000 mk, mutta palava halu pysyä
          uskollisena kansallisuudellensa ja esivanhempain uskonnolle sekä
          järkähtämätön päätös tehdä lapsensakin osallisiksi länsimaisesta
          sivistyksestä vaikuttivat, että perhe jätti Amurin rikkaudet ja runsaat
          ansiot, sillä kotimaanrakkaus voitti ulkomaiset rikkaudet.
        </p>
        <p class="paragraph">
          Vaikka Schoultz valokuvaajana teki niin kunnollista ja huolellista työtä,
          että hän Pietarissa sai valokuvausnäyttelyssä kunniapalkinnon näytteille
          asetetuista valokuvaustöistänsä, ei hän Turussa kuitenkaan saanut niin
          runsaita tuloja, että hänellä olisi ollut huoleton toimeentulo. Kolme poikaa
          ja kaksi tytärtä oli kasvatettava ja koulussa käytettävä oman elämisen
          ohella. Turussa oli muitakin valokuvaajia, jotka tekivät ansion pienemmäksi.
          Hän rupesi sen vuoksi harjoittamaan myös valokuvaustarpeidenkauppaa. Mutta
          kun maailmansota sitten alkoi ja yhä vaikeampaa oli saada saksalaisia
          valokuvaustarpeita, alkoivat hänen rahatulonsa ja pääomansa melkoisesti
          vähentyä ja leikillisesti hän siitä kirjoitti minulle arvellen, että jollei
          kauppa ja tulot lisäänny, niin täytynee ruveta elatustaan saamaan kaloja
          onkimalla. Hänen ansioksensa on kuitenkin luettava, että jos kohta hän ei
          jälkeenjääneille jättänytkään rikkauksia, niin olivat hänen lapsensa toki
          saaneet Suomessa annetun koulusivistyksen, jota varten hän olikin Aasian
          äärimmäisiltä kulmilta kotimaahan palannut.
        </p>
        <p class="paragraph">
          Taiteellista kykyänsä hän kotimaassakin käytti. Hän muovaili useiden
          henkilöiden rimakuvia ja kun Kansanvalistusseuran toimesta vuonna 1892
          Turussa pidettiin laulujuhla, oli C. J. Schoultz juhlakulkueen taiteellisena
          järjestäjänä ja suoritti tehtävän varsin onnistuneesti.
        </p>
        <p class="paragraph">
          Pitkällinen oleskelu Itä-Aasiassa ja tutustuminen monenlaisilla
          sivistysasteilla oleviin ja eri uskontoa tunnustaviin ihmisiin oli painanut
          leimansa Schoultziin, niin että hän varsin vapaamielisellä tavalla arvosteli
          muiden mielipiteitä. Sallittakoon minun tähän liittää muutamia kohtia
          kirjeestä, jonka hän helmikuussa 1899 minulle kirjoitti. Se kuvaa hänen
          mielipiteitään uskonnollisissa asioissa.
        </p>
        <div class="quote">
          <p class="paragraph">
            »On siunattu asia, että ihmiset kuolevat, kun toimintakyky ja elämänhalu
            ovat lopussa. Arvelen kuitenkin, että pitäisi saada elää niin kauan kuin
            ikävöi lisätietoja. Tiedot, tiedot, mikä loppumaton ja virkistävä lähde
            ihmishengelle! En voi ajatellakaan tulevaista elämää ilman toimintaa ja
            tutkimista. Kummallista on, etteivät uskonnonopettajat ensiksi ihmiskunnalle
            opeta työskentelyn ja tietämisen jalostavaa ja onnelliseksi tekevää
            ominaisuutta, vaan sensijaan kuvaavat meille onnea ja taivasta järjettömässä
            tunteiden hurmauksessa. — — — —
          </p>
          <p class="paragraph">
            Minun mielestäni oppia Kristuksesta olisi opetettava vain hänen omia
            sanojansa kertomalla ja mainitsemalla historialliset tiedot hänen
            elämästään. — — — — Mikäli minä voin käsittää, on käsite Jumalasta aina
            tietämisen huippuna ja sentähden meidän on harrastettava ja kehitettävä
            tietämistä. Onhan niin monta hyvinkin oppinutta ihmistä, joilla ei ole
            selvyyttä siitä, että oikea tutkimishalu ei ole muuta kuin pyrkimystä oppia
            tuntemaan Jumalan rakkaita kasvoja.
          </p>
          <p class="paragraph">
            Mutta miksi tällaista epäkohtaa? Kaiketi sen vuoksi, että on niin harvoja
            ennakkoluuloista vapaita ja viisaita opettajia. Typerät opettajat neuvovat
            etsimään Jumalaa, korkeuden loistavista asunnoista, kun Häntä olisi
            etsittävä ainoastaan omissa teoissansa.
          </p>
          <p class="paragraph">
            En olisi antautunut mielipiteitäni selittelemään tässä asiassa, jollen olisi
            sinussa tuntenut uskonnollismielistä ja miettivää henkeä, joka rakkaudella
            työskentelee tullaksensa hyväksi opettajaksi muille. Mahdollista on, että
            ajatuksissani on epäselvyyttä, mutta sumujenkin lävitse huomaat, että niissä
            on joku kipinä taivaasta kotoisin, mikä ansaitsee talteenottamista.»
          </p>
        </div>
        <p class="paragraph">
          Toinen vainaja, joka ansaitsee kiitollisessa muistissa säilymistä, oli
          merikapteeni Fridolf Höök. Schoultz on antanut hänestä kuvan, joka on
          todella mieltälämmittävä. Tarkasti ja huolellisesti hän hoiti tehtäviänsä
          Imperator-laivan päällikkönä ja uhrasi kykynsä ja voimansa niiden
          kansalaistensa etua valvoessaan, jotka olivat antautuneet hänen johtoonsa.
          Hän lepää viimeistä untaan tuolla maapallon vastakkaisella puolella, kaukana
          Suomesta, jonka hyvää mainetta hän kauniisti ylläpiti. Schoultz-vainaja
          kertoi kerran luterilaisen papin puutteessa joutuneensa toimittamaan
          Wladivostokissa haudansiunaamisen yhdelle parhaista tovereistaan. Jollen
          erehdy, niin siellä haudattu oli kapteeni Höök. Vainajaa hautaan saattamassa
          olivat melkein kaikki Wladivostokin silloisen yhteiskunnan ylhäisöön
          kuuluvat. Upseerit, ylhäisimmästä alkaen, kaikki juhlaunivormuissa.
          Maallikkopapin toimeen valittu Schoultz kertoi lukeneensa tavalliset haudan
          siunaussanat
        </p>
        <div class="verse"><p>
        Maasta sinä olet tullut,<br>
        maaksi olet jälleen tuleva j. n. e.<br>
        </p></div>
        <p class="paragraph-cont">
          sekä Isä meidän rukouksen ja Herran siunauksen ja kaiken aikaa olivat
          juhlapukuiset sotilaat tehneet kunniaa.
        </p>
        <p class="paragraph">
          Fridolf Höök oli työllänsä ja elämällään saavuttanut kaikkien kunnioituksen
          ja jätti jälkeensä kelpo suomalaisen kunnon miehen muiston. Hänen elämänsä
          oli lyhyt mutta hyvin eletty.
        </p>
        <br>
        <p class="paragraph">
          Valtioneuvos <i>Kaarle Harald Feliks Furuhjelm</i> syntyi Helsingissä
          toukok. 5 p. 1830. Tuli ylioppilaaksi 1849 ja lainopillisen tutkinnon
          suoritettuaan hänet kirjoitettiin auskultantiksi Viipurin hovioikeuteen.
          Keisarillisten perintömaiden ylimmäiseksi käskynhaltijaksi Amurinmaalle
          hänet nimitettiin v. 1869, sitä ennen palveltuansa monessa ylhäisessä
          luottamustoimessa. Yleisesti rakastettuna ja arvossa pidettynä toimi hän
          suomalaista uudisasuntolahanketta edistäen, omia kansalaisiansa auttaen sekä
          neuvoilla että toimilla niin suuressa määrässä, että koko uudisasuntolasta
          tuskin olisi tullut mitään ilman hänen apuansa. Niinkuin edellä on kerrottu
          aiheutti vähäinen saappaan hankaama haava verenmyrkytyksen hänen jalkaansa
          ja vuonna 1871 hän huhtikuun 30 p. kuoli Nahodkassa, jossa hän myös on
          haudattu. Vainaja kuoli naimatonna ja määräsi 231 000 markkaan nousevan
          omaisuutensa perijäksi Suomen valtion.
        </p>
        <div class="image">
          <img src="images/kuva-19.jpg" alt="">
          <p>Valtioneuvos K. H. F. Furuhjelm. Valokuva otettu Hampurissa Kindermannin valokuvaamossa.</p>
        </div>
        <br>
        <p class="paragraph">
          Hänen veljensä oli amiraali <i>Johan Hampus Furuhjelm</i>, josta tässä
          kertomuksessa myöskin on puhuttu ensimäisenä tunnettuna eurooppalaisena,
          joka kulki talvella Baikal-järven ylitse. Hän oli Venäjän Tyynellämerellä
          olevan laivaston ylipäällikkönä ja asui Nikolajevskin kaupungissa Amurinjoen
          suulla. Seon niin kaukana pohjoisessa ja Ohotan meri niin kauvan jäiden
          vallassa, että Venäjän sotalaivasto Tyynellä merellä talviseen aikaan
          liikuskeli kauempana välttääksensä joutumasta jäätymään kiinni Siperian
          koillisrannikolla.
        </p>
        <p class="paragraph">
          Sellaisella talvisella purjehdusmatkalla joutui amiraali Furuhjelm kerran
          Kiinassa näkemään kiinalaisten, vanhan sivistyskansan kekseliäisyyttä.
          Amiraali oli laivasto-osastollaan saapunut Šanghaihin. Ja kun samalla kertaa
          sinne oli tullut myöskin englantilainen ja ranskalainen laivasto-osasto
          ylhäisine päälliköinensä, niin tahtoivat kiinalaiset osottaa
          kohteliaisuuttaan eurooppalaisille suurvaltain edustajille.
        </p>
        <p class="paragraph">
          He panivat toimeen vierailemassa olevien laivastoissa palvelevien ylempien
          upseerien kunniaksi juhlapäivälliset. Mutta silloin nousi kysymys siitä kuka
          asetettaisiin ylimmälle paikalle juhlapöydän ääressä, englantilainenko vai
          venäläinen vai ranskalainenko ylipäällikkö? Sen kysymyksen ratkaisemisessa
          saattoi helposti joutua vastoin tahtoansa loukkaamaan juhlaan kutsuttujen
          mieliä. Ja tarkoitus ei ollut närkästyttää kutsuvieraita, vaan saada heidät
          kaikki suosiollisiksi. Kiinalaisten mielestä eurooppalaiset ylipäälliköt
          pitivät itseänsä saman arvoisina. Niinpä ratkaistiin arvo-asteikko sillä
          tavoin, että jokainen vieras asetettiin istumaan eri pöytään, ja yksin
          istuessaan hän oli ylimmällä paikalla kun ei ollut ketään ylempänä
          istumassa.
        </p>
        <p class="paragraph">
          Ruokajärjestys kiinalaisten juhla-ateriassa oli kaikille eurooppalaisille
          kummallinen. Kun vieraat olivat sijoittuneet paikoilleen istumaan, tuli
          kiinalainen palvelija kantaen päänsä yläpuolella isolla tarjottimella kalan
          muotoiseksi leivottua kauniiksi koreiltua sokerileivosta, lähestyi jokaista
          vierasta ja teki syvän kumarruksen samalla näyttäen leivosta, johon ei
          kukaan saanut koskea. Leivos tarjottiminensa vietiin pois. Se oli vaan
          näyteruoka.
        </p>
        <p class="paragraph">
          Ruokajärjestyksessä seurasi sitten monenlaisia makeisia, konvehtia ja muita
          eurooppalaisten tavan mukaan jälkiruokina tarjottavia, ja vasta viimeiseksi
          lihasta, kalasta, vihanneksista, hedelmistä ja tiesi mistä aineksista
          valmistettuja kiinalaisia herkkuja, joilla piti nälkä tyydytettämän.
          Muutamat ruoat olivat mukiin meneviä makunsa puolesta, toiset tosiaan
          maukkaita, mutta oli sellaisiakin, joihin eurooppalainen oli aivan
          tottumaton ja piti makua inhottavana. Kun joku osa juhlaherkuista jäi
          syömättä, niin kiinalaiset palvelijat toivat aterian jälkeen ruoan
          jäännökset laivaan, sillä oli otaksuttu, että juhlavieras tahallansa oli
          säästänyt osan maistiaisiksi kumppaneille laivassa.
        </p>
        <p class="paragraph">
          Amiraali Furuhjelm oli maailmaa paljon nähnyt mies, joka laivaston johtajana
          oli kulkenut kaikki valtameret ristiin rastiin.
        </p>
        <p class="paragraph">
          Loppupuolella ikäänsä hän oli ylhäisessä virassa etelä-Venäjällä Taganrogin
          kaupungissa. Kuoltuansa hän siirrettiin viimeiseen lepoon isänmaan poveen.
          Hän omisti aikoinaan Urjalassa Honkolan kartanon, joka vieläkin on hänen
          perillisillänsä.
        </p>
        <p class="paragraph">
          Paljon kokeneena ja hienosti sivistyneenä miehenä hän myös ystävällisesti ja
          kohteliaasti kohteli alhaisempia henkilöitä jonka vuoksi hän kotoseudun
          väestöön jätti jälkeensä rakkaan muiston.
        </p>
      </div>
      <div class="chapter">
        <h2 id="chapter20">XX. Retkikunnan viimeisen jäsenen paluumatka Suomeen</h2>
        <div class="image">
          <img src="images/kuva-20.jpg" alt="">
          <p>Insinööri K. F. Nilsson</p>
        </div>
        <p class="paragraph">
          Niinkuin monelle muulle kotimaasta vieraille maille lähteneelle
          suomalaiselle kävi myös insinööri Fredrik Nilssonille, että koti-ikävä
          vastustamattomalla voimalla veti hänet takaisin köyhään esi-isien maahan
          Suomeen. Hän sanoutui irti toimestansa kesäkuussa 1877 ja lähti
          kotimatkalle. Monet suomalaiset ystävät Wladivostokissa tulivat herrasväki
          Nilssonia saattamaan, kun insinööri vaimonsa ja vuoden vanha tytär mukanansa
          nousi <i>Amerika</i>-nimiseen höyrylaivaan, joka oli tilattu kenraali
          Matšaloffia varten. Kenraali oli luvannut, että herrasväki Nilsson sai
          seurata hänen mukanansa. Suomalaiset lausuivat hellät jäähyväiset sekä
          lähettivät terveisiä ystäville rakkaassa kotimaassa. Jäähyväispäivälliset
          kenraalille ja hänen seurueellensa oli toimeenpantu laivalla.
          Torvisoittokunnan soittaessa ja samppanjapullojen korkkien paukkuessa
          tapahtui näin poislähtö Wladivostokista.
        </p>
        <p class="paragraph">
          Kolmen tunnin kuluttua laiva laski ankkuriin Amurin lahden pohjoispäässä
          Suifun-joen suun edustalla Ritšnoi-nimisen postiaseman kohdalla. Siellä
          odotettiin, kunnes tuli vastaan pieni joki-höyrylaiva, joka vei matkustajat
          Rasdolniin (näkyy tähän kirjaan liitetyllä kartalla) ja sieltä alkoi
          maamatka. Farmaseutti Falcken, joka oli auttamassa herrasväki Nilssonia
          majanmuutossa Strelokista Wladivostokiin, oli asettunut Rasdolniin
          kauppiaaksi. Hänelle oli Nilsson sähkösanomalla ilmoittanut tulostansa ja
          pyytänyt häntä hankkimaan kyytihevosia. Mutta kun kenraali Matšaloff
          seurueineen tarvitsi kaikki postihevoset, oli Nilssonin herrasväen pakko
          jäädä yöksi Falckenin luo ja odottaa hevosten paluuta. Seuraavana päivänä he
          lähtivät vaunuilla, joiden eteen oli valjastettu 3 hevosta.
        </p>
        <p class="paragraph">
          Niihin aikoihin, jolloin tämän kertomuksen vaiheet tapahtuivat, ei
          Siperiassa ollut rautateitä ollenkaan. Matkustajien täytyi tyytyä talvella
          kulkemaan reellä ja kesällä rattailla, venäläisellä tarantassilla sekä
          höyrylaivoilla jokia myöten. Päästäksensä Tyynen meren seuduilta Eurooppaan
          oli käytettävä Amurin joen sekä Jenisein ja Ob-joen lisäjokia, jotka
          tuhansia virstoja kulkevat idästä länteen, ja joita myöten jo silloin kulki
          venäläisiä höyrylaivoja. Wladivostokista Siperian kautta pohjois-Eurooppaan
          matkustavaisen täytyi ensin tehdä mutka pohjoiseen päin ennenkuin pääsi
          Amurin joen höyrylaivoja käyttämään.
        </p>
        <div class="image">
          <img src="images/kuva-21.jpg" alt="">
          <p>Wladivostok 1890-luvulla.</p>
        </div>
        <p class="paragraph">
          Päivänmatkan päässä Rasdolnista pohjoiseen päin on iso Hankan-niminen järvi,
          josta vesi laskee pohjoiseen päin Amurin lisäjoen Ussurin kautta.
          Hankan-järven eteläpäässä olevalle Kamenniribalovin asemalle täytyi
          Nilssonin rientää ehtiäksensä samaan aikaan kuin kenraali Matšaloff, jota
          vastaanottamaan oli tilattu höyrylaiva.
        </p>
        <p class="paragraph">
          Kesäkuun 18 p:nä hän perheinensä saapui matkasta hyvin rasittuneena
          laivalle, johon oli karttunut muitakin matkustajia niin paljon, ettei tilaa
          ollut enää muualla kuin laivan hinaaman rautaisen proomun tavararuumassa.
          Sellaisessa paikassa matkustaminen siperialaisten talonpoikain seurassa oli
          vastenmielistä rouva Nilssonista, jolla oli pikku lapsi hoidettavanaan, ja
          venäläiset upseerit järjestivätkin kohteliaasti hänelle mukavamman paikan
          laivan peräsalongissa. Venäläisissä laivoissa ovat ensiluokan paikat
          etusalongissa.
        </p>
        <p class="paragraph">
          Kolmannen luokan matkustajain paikka on peräkannella. Suuremmissa laivoissa
          on peräkannella katto ja puiset sohvat ja pöydät, niin että matkustajat
          voivat nukkua ja syödä paikalla. Moni vähävaraisen kauppiaan perhe
          tavallisesti matkustaa tässä luokassa. Kolmen kopeekan maksusta he saavat
          teekannuunsa kiehuvaa vettä teen valmistamista varten; joka paikassa, missä
          laiva seisattuu ottamaan polttopuita, myydään myös leipää, voita, munia y.m.
          Tällä tavoin matkustetaan halvalla.
        </p>
        <p class="paragraph">
          Kesäkuun 19 p:nä, jolloin herrasväki Nilsson matkusti, oli kova tuuli ja
          laiva keinui järvimatkalla niin, että lapset ja naisväki olivat merikipeinä.
          Saman päivän iltana laiva jo saapui Tšungutšan-nimiseen jokeen, jonka kautta
          Hankan-järven vesi purkautuu Ussuriin. Järvestä lähtevä joki luikertelee
          lukemattoman monessa mutkassa vihreiden niittyjen välissä. Tämä joki ja
          Ussuri ovat yhteensä noin 900 virstaa pitkät. Reitti on paikoittain niin
          kapea, että rannikolla kasvavien puiden oksat, jotka kurottelevat joen
          pinnalle, usein ulottuvat laivan kannelle ja lakaisevat sitä laivan ohitse
          mennessä.
        </p>
        <p class="paragraph">
          Kolmen päivän kuluttua oli laiva jo saapunut Habarofka-nimiseen kaupunkiin,
          jolla muutamissa kartoissa on nimi Habarovsk. Se on Ussurin- ja Amurin joen
          yhtymiskohdalla. Sinne pysähtyivät matkustajat kahdeksi päiväksi. Habarofka
          on vanha kaupunki ja se on rakennettu korkealle ylängölle, niin että
          laivasta kaupunkiin menijän täytyy kiivetä useita satoja askelia ylöspäin
          meneviä portaita myöten. Ylhäältä kaupungista on avara näköala sekä Ussurin-
          että Amurin-laaksoon, joka tekee sillä kohdalla pitkän polvenkaltaisen
          mutkan pohjoiseen päin.
        </p>
        <p class="paragraph">
          Nyt oli muutettava toiseen laivaan ja matkaa jatkettava Amuria pitkin
          vastavirtaan. Höyrylaivalla Sea, jota kuljetti suomalainen kapteeni Bruun,
          matkustajat jatkoivat matkaansa. Sitä ennen Sea-laiva iltapäivällä lähti
          koematkalle koettelemaan uusia siipiänsä ja silloin laiva kohtasi
          Onon-nimisen höyrylaivan, jonka kapteenina oli tuttava mies, entinen yhtiön
          jäsen Stjerncreutz, josta on edellä puhuttu. Ilta vietettiin Stjerncreutzin
          kodissa ja kesäk. 24 päivänä (1877) jatkettiin matkaa länttä kohti.
        </p>
        <p class="paragraph">
          Matkalippu ostettiin <i>Stretinskiin</i> asti, mutta sillä välipuheella,
          että jos veden vähyys joessa pakottaisi, niin matkustajat jätettäisiin
          maihin jo aikaisemmin. Insinööri Nilsson sai yksityisen hyttipaikan, joten
          matka oli mukavampi kuin siihen asti. Neljän vuorokauden matkan jälkeen
          tavattiin entinen yhtiön jäsen J. Söderhjelm, joka sähköttäjänä kahden
          toisen suomalaisen Neoviuksen ja Tavastin kanssa oli sähkölennätinlaitoksen
          palveluksessa Radde-nimisellä asemalla. Neovius oli silloin
          lennätinlaitoksen päällikkö paikkakunnalla. Radde on Amurin etelästäpäin
          tulevan lisäjoen Sungarin suulla. Sillä kohdalla ympäröivät jokea korkeat
          vuoret ja joen uoma on paikoittain sangen syvä.
        </p>
        <p class="paragraph">
          Amurin varrella olevista kaupungeista on tärkein Blagovestšensk, johon laiva
          tuli heinäkuun 1 p:nä. Seuraavana päivänä matkaa jatkettiin vastavirtaan.
          Kuta ylemmäksi laiva nousi, sitä matalammaksi vesi tuli ja viimein saatiin
          heinäkuun 5 p:nä määräys nousta maihin Tšernäjevässä, sillä kapteeni epäili
          laivan vahingoittuvan, jos hän kulkisi vielä ylemmäksi.
        </p>
        <p class="paragraph">
          Höyrylaivan tuli täällä jättää alempana Amurin varrella karttuneet
          postilähetykset ja odottaa Wenäjältäpäin tulevaa postia, jota kuljetettiin
          myötävirtaan tasapohjaisessa proomussa, ja sitten laiva kääntyisi takaisin
          Habarofkaan.
        </p>
        <p class="paragraph">
          Posti ja maalle viedyt matkustajat luvattiin saattaa edemmäksi seuraavalla
          laivavuorolla, jos silloin vedenkorkeus nousisi. Siitä asiasta lähetettiin
          sähkösanoma laivayhtiön isännistölle ja silloin laiva johtokunnalta sai
          määräyksen yrittää edemmäksi, kunnes postia tuova proomu kohdattaisiin.
        </p>
        <p class="paragraph">
          Tšernäjevään ei Nilsson tahtonut jäädä, vaan matkusti maata myöten
          seuraavalle asemalle Olginaan, toivoen siellä saavansa tilaisuuden päästä
          laivalla eteenpäin. Siellä olikin eräälle kullanhuuhtomoyhtiölle kuuluva
          höyrylaiva Andrei, jonka kapteeni odotteli veden nousemista voidaksensa
          jatkaa matkaa ylöspäin. Senvuoksi myöskin Nilsson päätti seurata
          Andrei-laivassa, vuokrasi itselleen Olginassa asuinhuoneen ja jäi odottamaan
          veden nousemista.
        </p>
        <p class="paragraph">
          Hänen perheensä ei ollut ainoa, joka valitti Amurin veden mataluutta, sillä
          myöskin Blagovestšenskissä oli kolme höyrylaivaa purkanut matkustajansa
          odottamaan. Höyrylaiva Selinda odotti täydessä lastissa jo viidettä viikkoa;
          höyrylaiva Andrei neljättä viikkoa, höyrylaiva Korsakoff ja sen 20
          matkustajaa ja höyryl. Aleksei ja sen yhtä monta matkustajaa jo toista
          kuukautta. Jokaisella oli niin vähän ruokavaroja kuin suinkin. Albasinassa
          oli odottamassa kaksitoista matkustajaa ja Pokrovkan kylässäkin koko joukko
          matkustavaisia kaikki samanlaisessa asemassa.
        </p>
        <p class="paragraph">
          Siperian asukkailla näkyi olleen se luulo, että matkustavaiset huviksensa
          jakelevat rahojansa pitkin matkaa ja joka paikassa senvuoksi kiskottiin
          tavattomia hintoja. Huoneesta, josta tavallisissa oloissa maksettiin vuokraa
          pari ruplaa, vaadittiin nyt kaksikymmentä, ja sitä paitsi 2 ruplaa tavarain
          tuomisesta laivalta.
        </p>
        <p class="paragraph">
          Heinäkuun 8 p:nä vesi oli kohonnut virrassa sen verran, että kapteeni arveli
          voivansa jatkaa matkaa ja matkustajille annettiin tieto, että he tulisivat
          laivaan.
        </p>
        <p class="paragraph">
          Kaikki olivat tyytyväisiä ja hyvillään, kun päästiin matkaa jatkamaan; mutta
          tuskin oli kuljettu kahta virstaa, kun jo laivan peräsin irtautui ja silloin
          piti laskea ankkuri ja seisattua korjausta tekemään. Kaikeksi onneksi oli
          virta tällä kohdalla niin syvä, ettei laiva tarttunut matalikolle. Illalla
          voitiin jo jatkaa matkaa ja pimeän tullessa laskettiin ankkuri. Yö tuli
          myrskyiseksi ja virta yhdessä tuulen kanssa ajoi laivan peräpuolen maalle.
          Aamulla se kuitenkin saatiin irtaantumaan. Kello 10 mentiin taas matalikolle
          ja laivan miehistö ponnisteli turhaan saamatta sitä irti. Matkustajain
          täytyi välinpitämättömästi suhtautua tähän asiaan ja odottaa parempia
          aikoja.
        </p>
        <p class="paragraph">
          Matkustajain joukossa oli myöskin kullanhuuhtomoyhtiön kirjanpitäjä, joka
          nuoren rouvansa kanssa oli aikeissa lähteä vähäiselle huviretkelle
          Blagovestšenskiin.
        </p>
        <p class="paragraph">
          Olginan ja Blagovestšenskin välillä matka kestää myötävirtaa kulkien
          puolentoista vuorokautta, mutta vastavirtaa kulkien viipyy puolenkolmatta
          vuorokautta, jollei mitään esteitä ilmesty. Keskikesällä sellainen matka on
          erittäin miellyttävä. Kun höyrylaiva Andrei ei ollut mikään matkustajalaiva
          eikä siinä ollut ravintolaa, oli pelkkää hyväntahtoisuutta, että sallittiin
          Nilssonin perheen ja parin kauppiaan seurata mukana. Nuori pariskunta oli
          varustanut itselleen eväitä ja vaatteita ainoastaan muutaman päivän ajaksi.
          Menomatka Blagovestšenskiin onnistuikin hyvin, sillä vaikka vesi joessa oli
          matalalla, oli laiva tasapohjainen ja rakennettu samaan malliin kuin
          amerikkalaiset jokialukset, kaksikerroksinen, siipipyörä perässä ja hyvin
          matalassa kulkeva ja ilman lastia. Mutta paluumatkalla oli vesi laskehtinut
          muutaman tuuman ja laivaan oli otettu lastia. Kun herrasväki Nilsson nousi
          laivaan, oli laiva jo neljättä viikkoa paluumatkalla, ja oli jo useassa
          paikassa takertunut matalikoille ja purkanut jo puolen lastiansa. Kun nyt
          taas tartuttiin kiinni, niin nuoren rouvan kärsivällisyys loppui. Hän ja
          hänen miehensä päättivät antaa soutaa itsensä vastavirtaan laivan veneessä.
          Heidän mukanansa seurasivat laivan konttoristi ja yksi matkustajista ja
          aikomus oli lähimmässä kylässä ostaa ruokavaroja laivaan matkustajien
          tarpeiksi. Kaiken teen ja sokurin olivat matkustajat jo jakaneet pieniin
          annoksiin, mutta leipä oli tyyten lopussa, niin että laivamiesten homeiset
          vanhat korputkin syötiin halukkaasti. Herrasväki Nilsson oli onneksi
          varustanut mukaansa vähän säilykkeitä.
        </p>
        <p class="paragraph">
          Ruokavarain hankkijat tulivat takaisin heinäk. 13:na tukkilautalla, jonka he
          olivat itsellensä tehneet. Elintarpeiden hankinta oli onnistunut. Siihen
          aikaan kuljettiin Amurin jokea pitkin ainoastaan kahdella tavalla. Avoveden
          aikana aluksilla ja joen ollessa jäätyneenä, jäätä myöten. Jos olisi ollut
          mahdollista silloin kulkea jokivartta maata myöten, niin tietysti olisi
          nytkin kuljettu sitä tietä.
        </p>
        <p class="paragraph">
          Heinäkuun 14:ntenä vesi hiukan kohosi ja 15:ntenä koko jalan, niin että
          uudistetuin voimin ponnisteltua päästiin vihdoin irti matalikolta.
          Matkustajat hurrasivat. Seuraavana aamuna voitiin jo jatkaa matkaa. Mutta
          kun oli kuljettu 14 virstaa tartuttiin vielä kerran matalikolle kiinni,
          tällä kertaa kuitenkin vain muutaman tunnin ajaksi.
        </p>
        <p class="paragraph">
          Albasinan kylään saavuttiin heinäkuun 17:ntenä. Nuori pariskunta oli sinne
          saapunut ainoastaan puolen vuorokautta ennenkuin laiva. Heidän matkansa oli
          ollut hyvin vaivalloinen.
        </p>
        <p class="paragraph">
          Tämä Albasinan kylä, Amurin-joen varrella ja muutamaa syltä korkeammalla
          kuin joen tavallinen vedentaso, on ennen ollut iso kaupunki ja maata
          kaivettaessa löydetyt vanhat rahat ja aseet todistavat samaa mitä monissa
          tarinoissa kerrotaan. Kylän ympärillä näkyy myös jäännöksiä muureista ja
          rakennusten perustuksista. Albasinan sähkölennätinpäällikkö oli monta vuotta
          oleskellut Suomessa ja oli Turussa mennyt naimisiin. Vierasvaraisesti oli
          sähkölennätinpäällikkö kutsunut herrasväki Nilssonin luoksensa asumaan ja
          siellä he kohtasivat myöskin helsinkiläisen asessori Cruskopfin perheinensä.
          Hänen piti muuttaa Blagovestšenskiin lennätinaseman päälliköksi ja oli kauan
          perheinensä odotellut höyrylaivaa Stretinskissä. Nyt he kulkivat
          myötävirtaan kahdella veneellä, jotka olivat yhteen sidotut ja katetut
          tuohikatolla. Albasinassa heidän ei tarvinnut kauan odotella, sillä vesi oli
          kohonnut kaksi arssinaa ja samana iltana he saivat mennä myötävirtaan
          aikovalle yksityishenkilön omistamalle laivalle.
        </p>
        <p class="paragraph">
          Höyrylaiva Sea tuli heinäk. 22 p:nä täpötäynnä matkustavaisia, ja
          Albasinassa odotti sitä 15 matkustajaa. Kapteeni ei tahtonut kuulla
          puhuttavankaan matkustajien lisäämisestä, sillä laivassa ei ollut tilaa
          useammille, mutta koska jo olimme maksaneet aikaisemmin laivalippumme —
          kertoo Nilsson — ja kun kauniisti puhuimme kapteenille, saimme tulla mukaan
          toistaiseksi kansimatkustajina. Yöllä nousi mitä kamalin rajuilma. Taivas
          oli kuin tulessa alituisista salamoista, sade vuoti virtana alas pilvistä ja
          tuuli niin rajusti, että tuntui kuin ankkurien kettingit saattaisivat joka
          hetki katketa.
        </p>
        <p class="paragraph">
          Rouva Nilsson itki mielipahasta, kun hänen täytyi lapsen kanssa oleskella
          kannella, vaikka oli ostettu yksityinen hyttipaikka. Lopulta saivat
          insinööri ja hänen perheensä kuitenkin yösijan erään toisen matkustajan
          luona, jolla oli ollut onni saada parempi paikka. Eräänä yönä he saivat
          luvan nukkua samassa hytissä, jossa kuljetettiin kultahiekkaa huuhtomoista,
          kuitenkin sillä ehdolla, että ovi pidettiin tarkoin lukittuna. Kultahiekka
          oli ommeltu paksuihin purjekankaisiin säkkeihin. Niiden ympäri oli kääritty
          monet nuorat. Usealla sinetillä ne olivat lukitut ja jokaiseen säkkiin oli
          kiinnitetty pitkä nuora, jonka päässä oli puinen koho. Kussakin säkissä oli
          kultahiekkaa noin 2 puutaa, eli vähän runsaammin kuin 30 kiloa.
        </p>
        <p class="paragraph">
          Kun oli kuljettu muutamia vuorokausia, jäi herroille varatussa salongissa
          yksi makuupaikka tyhjäksi ja isolla lipulla se erotettiin herrasväki
          Nilssonille eri hytiksi. Kuitenkin heitä aina uhkasi vaara, että heidät
          pantaisiin laivasta maalle, jos vain laiva tarttuisi matalikolle, sillä jos
          niin kävisi, niin ainoastaan kenraali ja hänen seurueensa kuljetettaisiin
          eteenpäin.
        </p>
        <p class="paragraph">
          Matalikolle tarttui laiva heinäkuun 27:ntenä juuri päivällistä syötäessä.
          Kaikki matkustajat juoksivat peljästyneinä kannelle, sillä nyt oli kysymys
          siitä, päästäkö irti vai joutuako maalle.
        </p>
        <p class="paragraph">
          Yleinen rahankeräys pantiin toimeen palkkioksi niitä miespuolisia kannella
          matkustajia varten, jotka suostuisivat astumaan alas jokeen vivuilla
          helpottamaan laivaa. Viimein päästiinkin irti, kun oli käytetty köysiä ja
          laivan konettakin apuna. Iltapäivällä sivuutettiin höyrylaiva Korsakoff,
          jonka komentajana oli suomalainen kapteeni Nordström. Tämä oli odotellut
          pari kuukautta ja nyt hän samassa matkassa seurasi parisataa virstaa
          vastavirtaa tutkiaksensa vedenkorkeutta. Hänellä oli mukanansa laivan
          jäljessä vene, voidaksensa tulla takaisin.
        </p>
        <p class="paragraph">
          Vihdoinkin oli 29 p:nä heinäk. päästy Amurin lisäjoen Šilkan varrella
          olevaan <i>Stretinskiin</i>, joka on suuri postiasema, ja siellä alkoi
          jälleen maamatka. Laivalla oli matkustajia viisikymmentä ja asemalla oli
          vain kaksi paria postihevosia. Jokaisen, joka tahtoi päästä eteenpäin,
          täytyi siis vuokrata ylimääräisiä hevosia.
        </p>
        <p class="paragraph">
          Šilkajoen varrella on soma kaupunki <i>Nertšinsk</i> ja siellä insinööri
          Nilsson osti kaksi lammasnahkaturkkia, sillä Siperiassa on kesälläkin yöllä
          sangen kylmä, vaikka lämpö päivällä nousee 30—40 asteeseen. Wladivostokissa
          oli hän myönyt turkkinsa luullen, ettei sitä ainakaan kesän aikana
          tarvitsisi käyttää.
        </p>
        <p class="paragraph">
          Amurinjoki saa alkunsa kahdesta alkuhaarasta. Siperian puoleinen on nimeltä
          Šilka ja Kiinan alueelta tulevalla on nimet Kerulen, Onon ja Argun.
          Kumpaankin alkuhaaraan laskee suuri joukko pienempiä lisäjokia ja kun
          syksyllä elo- ja syyskuun aikana sataa rankasti, niin tulvii Amur rajusti.
          Vesi nousee yli äyräittensä usein enemmän kuin 20 jalkaa ja leviää monta
          virstaa molemmin puolin uomaansa. Silloin tulva tekee suuria vahinkoja,
          sillä se hävittää kaikki, mitä sen tielle sattuu. Ihmisten asunnot sentähden
          ovat rakennetut ylängölle. Matkamiehemme näkivät monta kylää, jotka
          tulvavesi oli hävittänyt, ja asukkaat olivat siirtyneet toisiin paikkoihin
          joitakuita virstoja sisämaahan päin korkeammille seuduille.
        </p>
        <p class="paragraph">
          Pitkin Amurinjokea olivat matkamiehemme kulkeneet kaikkiansa enemmän kuin 2
          000 virstaa. Ennenkuin rautatie oli Siperiaan rakennettu, viipyi posti
          Amurin vartta kulkiessa kauemmin kuin missään muualla.
        </p>
        <p class="paragraph">
          Nertšinskistä, joka vielä on Amurin varrella, kulkee maantie länteen päin
          Jablonoivuorten poikki, ja mainitussa vuoristossa on <i>Tšitaa</i> niminen
          kaupunki. Sinne Nilsson saapui elokuun 2 p:nä. Hän kohtasi siellä myös
          kapteeninrouva Armfeltin, joka oli matkalla Wladivostokiin.
        </p>
        <p class="paragraph">
          Kapteeni Armfelt oli Nilssonille toimittanut työpaikan Wladivostokissa
          ollessaan varakuvernöörinä ja hänestä on tätä ennen mainittu (<a href="#chapter14">s. 232</a>). Hänen
          rouvansa palasi Euroopan-matkalta ja kertoi, että Uralin yli kulkeva tie oli
          epävarma. Siellä oli matkustajia ryöstetty. Hän oli nähnyt tiellä
          ratsumiehiä, jotka ratsastivat täyttä laukkaa ja rouvan kuski oli varmuuden
          vuoksi lauaissut muutamia laukauksia peloittaaksensa ryöväreitä.
        </p>
        <p class="paragraph">
          Rouva kehoitti insinööriä ostamaan häneltä revolverin lisäksi — sillä yksi
          revolveri oli jo ennestään, ja insinööri sen ostikin.
        </p>
        <p class="paragraph">
          Seuraavana päivänä herrasväki Nilsson matkusti eteenpäin ja saapui
          Werhne-Udinskiin elokuun 5:ntenä. Baikal-järven rannikolle he tulivat elok.
          6:ntena. Siellä oli pari päivää odotettava höyrylaivaa.
        </p>
        <p class="paragraph">
          Matka Nertšinskistä Werhne-Udinskiin asti oli metsätöntä aron tapaista.
          Pitkällisen poudan takia oli ruoho maassa kuivunut ja lakastunut niin, että
          ihmiset vedättivät heiniä monen peninkulman takaa.
        </p>
        <p class="paragraph">
          Mongolilaiseen rotuun kuuluivat tämänkin seudun alkuasukkaat. Heidän ihonsa
          on keltainen, tukka suora, karkea ja aina pikimusta, silmät ovat vinossa
          asennossa ja mustat sekä kiiluvat kapeassa raossa silmäluomien välissä.
          Baikalin ja Amurin välisillä seuduilla asuvat burjaatit ovat taitavia
          pyydystämään ja kesyttämään sekä hoitamaan hevosia. Tätä ennen on jo
          kerrottu Siperiassa käytetystä ajokalusta tarantassista, jollaisella myöskin
          amiraali Furuhjelm matkusti. Itä-Siperiassa käytetty tarantassi on Nilssonin
          kertomuksen mukaan pienempi, mutta senkin eteen valjastetaan vähintäänkin
          kolme hevosta. Baikalin takaisilla mailla on tarantassi nelipyöräinen ja
          keskimmäinen hevonen ohjaa kulkuneuvoja. Sen sivulle valjastetut voivat olla
          puolivillejä. Nilsson kertoo, että hän matkallansa usein sai villin hevosen,
          jota hillittiin kiinnipitäen joko suitsista tai korvista, kunnes ajaja oli
          ehtinyt nousta kuskipenkille. Kun hevonen laskettiin irti, syöksähti se
          eteenpäin hurjaa vauhtia. Kyytimaksu laskettiin puolestatoista neljään
          kopeekkaan virstalta jokaista hevosta kohti.
        </p>
        <p class="paragraph">
          Ajaessa tarantassi pehmeästi keinuu ja siihen matkustaja tekee itselleen
          makuuvuoteen, jolle heittäytyy täysissä vaatteissa. Yöksi vedetään
          peitteeksi turkki. Nilsson lupasi kyytimiehelle 20 kopeekkaa, jos hän ajaisi
          hyvästi. Siihen ei tarvinnut antaa kahta kehoitusta. Matkustajat koettivat
          nukkua luottaen siihen, että kyllä Herra hullut hoitaa. Kyytimies herätti
          matkustajat seuraavassa majatalossa.
        </p>
        <p class="paragraph">
          Pisin matka, minkä matkustajamme yhden vuorokauden kuluessa ehtivät kulkea
          hevoskyydillä, oli 270 virstaa ja sillä matkalla muutettiin hevosia 10—12
          kertaa. Missä soveltui, siinä aterioitiin. Kerran oli kesäyö niin pimeä,
          että arolla ajettiin eksyksiin, mutta kun ajettiin kahdella tarantassilla
          samassa seurassa, niin kyytimiehet riisuivat kaksi hevosta ja ratsastivat
          eri haaroille etsimään sähkölennättimen paaluja. Tarantassissa sytytettiin
          kynttilä, etteivät miehet eksyisi pois ajopeleistä ja kun viimein toinen
          miehistä löysi tien, niin hän tulitikulla antoi merkin ja sillä tavoin
          tultiin jälleen oikealle tielle.
        </p>
        <p class="paragraph">
          Kun Baikal-järven poikki oli laivalla kuljettu yön aikaan, saapuivat
          matkamiehet elokuun 9 p:nä Siperian pääkaupunkiin Irkutskiin. Se on iso ja
          komea kaupunki, jossa on paljon kivitaloja ja hyvin varustetut kauppapuodit,
          samoin kuin muissakin Venäjän läänien pääkaupungeissa. Irkutskissa Nilsson
          osti vielä yhden turkin entisten lisäksi sekä muutamia patjoja, jotta heillä
          olisi vähän pehmeämpää ajopeleissä, sillä heillä oli vielä 1 600:n virstan
          maamatka jäljellä Tomskiin, missä jälleen alkaa vesitie virtaa myöten.
        </p>
        <p class="paragraph">
          Irkutskista lähdettiin elok. 11. p:nä ja he tulivat 13 p:nä Nišne-Udinskin
          kaupunkiin, 15:ntenä Kainskiin ja 16 p:nä Krasnojarskiin. Viimeksimainittua
          kehuu Nilsson muistelmissaan pieneksi ja somaksi kaupungiksi. Pitkiä matkoja
          kulkevien on tarvis ostella kaupungeissa matkaeväitä ja Krasnojarskissa sai
          ostaa arbuuseja ja muita hedelmiä, sekä varsin hyvää vehnäleipää, teetä,
          sokeria y.m. Postiasemilla tai majataloissa sai käyttää teekeittiötä ja oli
          tavallisesti saatavissa maitoa ja munia. Joskus sai päivällistäkin, jolloin
          useimmiten tarjottiin kaalikeittoa ja lihaa.
        </p>
        <p class="paragraph">
          Krasnojarskissa herrasväki Nilsson asettui hotelliin levätäksensä
          vuorokauden, sillä pitkät matkat rasittavat. Tavallisesti olivat he
          matkustaneet yhtämittaa 4—6 vuorokautta ja sitten taas levänneet yli yön
          jossakin kaupungissa. Krasnojarskin hotellissa vapaaksi jääneessä huoneessa
          oli juuri ennen heitä asunut venäläinen junkkari, jonka matkatavarat vielä
          olivat huoneessa. Yöllä heidän maatessaan oli junkkari käynyt ottamassa
          tavaransa pois lähtiessään. Aamulla, kun matkamiehet heräsivät, kaipasi
          rouva Nilsson vyötänsä, jonka sisään oli 100 ruplan seteleinä neulottu
          kaikki heidän matkarahansa. Ymmärtää, miten he säikähtivät, mutta pelkkään
          säikähdykseen tämä tapaus päättyi. Vyö oli yöllä irtautunut ja pudonnut
          lattialle, mutta helposti he olisivat voineet menettää kaikki rahansa.
        </p>
        <p class="paragraph">
          Elokuun 17 p:nä he tulivat Atšins-nimiseen pikkukaupunkiin ja 18 p:nä
          saavuttiin Marinsiin. Nämä paikat ovat Jenisein ja Ob-joen lisäjokien
          varsilla ja kaupunkiin tullessa piti aina kulkea joskus kaksikin kertaa
          lautalla joen poikki.
        </p>
        <p class="paragraph">
          Tomskin kaupunkiin he tulivat elok 19 p:nä ja viipyivät siellä viikon
          päivät. Vieraalla paikkakunnalla he saivat hauskan yllätyksen tavatessaan
          suomalaisen lehtori Sirénin, joka sikäläisessä kimnaasissa oli ranskankielen
          opettajana. He kohtasivat Tomskissa myöskin luutnantti Makaroffin, joka
          viisi viikkoa ennen heitä oli lähtenyt Wladivostokista. Luutnantilla oli
          mukanansa pikkutyttärensä. Tämän äiti oli japanilainen.
        </p>
        <p class="paragraph">
          Maisemat alkoivat Werhne-Udinskista alkaen saada hedelmällisemmän
          ulkomuodon. Aroseutu muuttui vähitellen metsiköiksi, vuorisiksi mäiksi ja
          laaksoiksi. Tomskin kuvernementissa olivat luonnontuotteet varsin
          halpahintaisia. Esimerkkinä mainittakoon, että puuta (16 kiloa) vehnäjauhoja
          maksoi vain 35 kopeekkaa, säkillinen perunoita 30 kop., 100 isoa kurkkua 8
          kopeekkaa, 1 puuta lihaa ruplan; voista maksettiin 12 kopeekkaa naulalta j.
          n. e. Tomskiin menevä tie oli hyvin huono, sillä oli satanut pari viikkoa ja
          monet monituiset kauppamatkueet, jotka toivat teetä Kiinasta ja veivät
          venäläisiä tavaroita Siperian eri osiin, rikkoivat pehmeällä pohjalla olevan
          tien vielä huonommaksi. Liikenne oli niin suuri, että vuorokauden kuluessa
          voitiin laskea 1 000:kin tavarakuormaa menevän ohi.
        </p>
        <p class="paragraph">
          Baikal-järvestä etelään päin on Venäjän ja Kiinan rajalla kaksi kaupunkia
          aivan likellä toisiaan. Venäjän puolella on Kiahta ja Kiinan puolella
          Maimatšin. Sieltä menee Gobin erämaan halki karavaanitie suoraan Pekingiin.
          Ennenkuin Siperian rautatie oli rakennettu, oli tämä maantie tärkein
          yhdysside Kiinan ja Venäjän välillä, ja teekaupan pääpaikka oli Kiahta.
          Siperian rautatie ja Suezin kanava ovat vaikuttaneet suuria muutoksia
          Siperian kauppa-oloissa. Vielä silloin, kun insinööri Nilsson perheinensä
          Siperian kautta palasi Suomeen, kohtasi hän Siperiassa vankien
          kuljetusjoukkoja. 50—60 vankia kerrallaan kuljetettiin osaksi kahleissa
          osaksi vapaina vartioston saattamina jalkaisin marssien
          karkoituspaikkoihinsa monen tuhannen virstan päähän kotiseuduiltaan.
          Herrassäätyiset vangit ja sairaat saivat ajaa hevosella.
        </p>
        <p class="paragraph">
          Pisimmän ja tukalimman osan matkasta Siperiassa oli Nilssonin perhe jo
          kulkenut, ja siihen asti ei heitä ollut uhannut mikään mainittava vaara tai
          onnettomuus. Mutta eräänä yönä he saivat kaiken yötä pelätä henkeänsä.
          Insinööri oli antanut kyytimiehen houkutella itsensä lähtemään metsän halki
          kulkevaa oikotietä, jonka piti muka lyhentää matkaa useita virstoja.
          Iltamyöhällä he tulivat kaukana yleisestä maantiestä syrjässä olevaan
          yksinäiseen taloon, jossa piti saada vaihtaa toiset hevoset. Mutta talon
          isäntä sanoi, ettei hevosia saataisi ennenkuin vasta aamunkoitteessa, sillä
          ne olivat kaukana laitumella. Sitä ei oltu otettu huomioon. Muita ihmisiä ei
          näkynyt talossa kuin isäntä ja hänen emäntänsä, joka hoiteli pientä itkevää
          lasta.
        </p>
        <p class="paragraph">
          Rauhattomin mielin matkustajat tekivät omista vaatteistaan itsellensä
          makuusijan tuvan permannolle ja laskeutuivat levolle kumpainenkin
          revolverilla varustettuna. Insinöörillä oli sitäpaitsi vaatteiden
          ulkopuolella vyöllänsä japanilainen tikari. Se ajatus, että he olivat
          hyvinkin turvattomassa tilassa karkoitettujen pahantekijöiden seassa
          syrjässä yleisestä maantiestä ja voisivat kadota jäljettömiin, piti heidät
          valveilla koko yön. Talon isäntä astua tassutteli yöllä useita kertoja
          sukkasillaan tupaan ja emännän varoittava ääni kuului toisesta huoneesta,
          mutta joka kerta näyttivät matkamiehet olevansa valveilla ja puhelivat
          äänekkäästi keskenänsä. Viimein päivä alkoi koittaa. Matkustajat nousivat
          makuulta, vaativat kyytihevosia ja pääsivät jatkamaan matkaansa. Mutta
          oikotien muisto tuntui jälkeenpäin usein hyvinkin ikävältä.
        </p>
        <p class="paragraph">
          Elokuun 25 p:nä herrasväki Nilsson Tomskissa nousi höyrylaivaan, jonka piti
          viedä heidät Tjumeniin. Samassa laivassa tuli Venäjältä 650 vankia, jotka
          olivat tuomitut Siperian vuorikaivoksiin elinkautiseen pakkotyöhön. Heidät
          oli suljettu höyrylaivan hinaamaan rautaiseen proomuun, jossa oli
          rautapeltinen katto ja rautainen ristikko seininä, niin että vangit olivat
          kuin lintuhäkissä.
        </p>
        <p class="paragraph">
          3 000 virstan pituinen matka oli herrasväki Nilssonilla matkustettava pitkin
          Tom- ja Ob-jokia ja sitten Irtišiä ja sen lisäjokia Tobolia ja Turaa myöten.
          Tjumen on näet Turan varrella. Lisäjoissa Tomissa, Tobolissa ja Turassa oli
          vesi sangen matalaa, niin että täytyi muuttaa neljään eri laivaan, jotka
          kulkivat kukin eri matalassa vedessä. Pääjokia Obia ja sen kaksoisjokea
          Irtišiä myöten he saivat matkustaa isossa höyrylaivassa, joka komeudessa ja
          mukavuudessa ei ollut suomalaisia laivoja huonompi. He saivat ostaa
          samminmätiä (kaviaaria) 30:llä kopeekalla naulan. Sitä he ostivat 10 naulaa
          ja söivät sitä liian runsaasti, niin että tulivat siitä kipeiksi.
          Samarovassa he kohtasivat helsinkiläisen professori August Ahlqvistin, jonka
          mukana seurasivat ylioppilaat Boehm ja Bergroth. Nämä viimeksimainitut
          olivat lähteneet Ob-jokea myöten tutkimusretkelle. He seurasivat laivan
          mukana Tobolskin kaupunkiin asti, johon saavuttiin syyskuun 2 p:nä ja siellä
          herrat Boehm ja Bergroth erkanivat.
        </p>
        <p class="paragraph">
          Tässä mainittu henkilö oli sama Ernst Evald Bergroth, joka myöhemmin oli
          lääkärinä Tampereella. Hänen kanssaan kirjoittaja tuli tuttavaksi
          palvellessaan yhtaikaa amanuenssina ylioppilaskirjastossa. Helsingin
          Yliopiston myöntämillä stipendivaroilla matkustivat herrat Boehm ja Bergroth
          Siperiassa ja heitä oli kehoitettu matkustamaan yhdessä professori
          Ahlqvistin seurassa, joka tutkien ostjakien kieltä oli jo ennenkin
          matkustellut niillä mailla ja tunsi maan oloja.
        </p>
        <p class="paragraph">
          Samalla matkalla kuin insinööri Nilsson kohtasi edellämainitut Helsingin
          Yliopiston miehet, tuli vastaan myöskin Lyypekin kaupungista kotoisin oleva
          potkurilla kulkeva höyrylaiva Lovisa. Se oli ensimmäinen höyrylaiva, joka
          Jäämeren kautta oli kulkenut Ob-joelle. Sillä oli matkan päämääränä Tobolsk,
          jonne se toi Englannista konetavaroita sekä sekatavaroita Tallinnasta.
          Matkalla se oli ollut vähän kolmatta kuukautta. Siperian asukkaat
          kummastelivat höyrylaivaa, joka kulki ilman siipipyörää. Tämän kaukaa
          Siperian vesille saapuneen laivan kylkeen laski se laiva, jolla herrasväki
          Nilsson matkusti ja molempain laivojen välillä tehtiin vierailukäyntejä.
          Parin tunnin kuluttua laivat jälleen irroitettiin toisistaan. Lovisa-laivan
          miehistö mittaili Ob-joen syvyyttä joten se kulki hitaammin kuin
          siperialainen matkustajalaiva.
        </p>
        <p class="paragraph">
          Syyskuun 5 p:nä Nilsson saapui Tjumeniin, tilasi heti hevosia ja vuokrasi
          neljän istuttavat isot tarantassirattaat, joissa ajettiin yhdessä luutnantti
          Makaroffin ja hänen matkakumppaniensa kanssa — kaikkiansa 6 henkilöä —
          Jekaterinenburgiin, johon he saapuivat syyskuun 6 p:nä. Tämä osa matkasta
          oli hauska ja miellyttävä; matka kului hupaisesti ja pian jutellessa ja
          lauleskellessa.
        </p>
        <p class="paragraph">
          Jekaterinenburgin kaupunkia kehuu Nilsson hyvin rakennetuksi, ja kun siinä
          kaupungissa harjoitettavasta teollisuudesta kivityöt ovat huomattavat, niin
          hän osteli muistoksi malakiitista ja vuorikristallista tehtyjä
          pikkutavaroita.
        </p>
        <p class="paragraph">
          Seuraavana päivänä matkamiehet jatkoivat matkaa eri ajopeleissä ja saapuivat
          syyskuun 8 p:nä Tuguriin, joka on tunnettu halpahintaisista rasvanahkaisista
          kenkätavaroistaan. Nilssonin saapuessa kaupunkiin oli siellä iso ihmistungos
          ja kysyttyään sen aihetta, sai hän tietää, että tungoksen aikaansai joukko
          talonpoikaista nuorta väkeä, joka oli määrätty lähtemään Turkin sotaan.
          Sotaanlähtevien ystävät olivat joukolla kertyneet heitä hyvästelemään.
          Ihmiskokous oli virstan matkan päässä kaupungin ulkopuolella, missä omaiset
          lausuivat viimeiset jäähyväiset. Tilaisuus oli sydäntäsärkevä ja Nilssonin
          paatunut kyytimieskin vuodatti kyyneleitä.
        </p>
        <p class="paragraph">
          Permin kaupunkiin saapui herrasväki Nilsson syyskuun 10 p:nä. He menivät
          suoraan höyrylaivaan, joka myötävirtaa vei heitä edelleen ja 13:ntena he
          saapuivat Kasaniin. Tataarilaiset, jotka asuvat Kasanin ympäristössä, ovat
          ahkeria ja taitavia hedelmäinviljelijöitä, ja siellä sai ostaa monenlaisia
          ihania hedelmiä. Kasan on sitäpaitsi Venäjän suurimpia kaupunkeja ja on
          tullut hyvin tunnetuksi oivallisista ajopeleistään, joita myydään yli koko
          maan. Ovathan kasaanilaiset reet Suomessakin hyvin tunnettuja. Muuan
          englantilainen, joka samaan aikaan kuin Nilsson matkusti, (myöhemmin hän oli
          Wladivostokissa valtion konepajan työmestarina) kävi katselemassa Kasanin
          työpajoja, kehui Kasanissa olevaa työväkeä erinomaisiksi työntekijöiksi.
        </p>
        <p class="paragraph">
          Nišnij-Novgorodiin saapui Nilsson perheinensä syysk. 15 p:nä. Sieltä he
          jatkoivat matkaansa junalla Moskovaan, johon saapuivat 16 p:nä. Katseltuaan
          kaupungin nähtävyyksiä, minkä verran niitä lyhyellä pysähdysajallaan
          ehtivät, he jatkoivat 18 p:nä junalla matkaansa Pietariin, johon saapuivat
          syysk. 19 p:nä myöhään illalla.
        </p>
        <p class="paragraph">
          Hotelleja ja yksityisiä majataloja tarjottiin Pietarin asemalla niin paljon,
          että tarjousten tekijät suorastaan piirittivät matkustajia. Kaikki
          ojentelivat osoitekorttejansa ja tekivät meluten tarjouksiansa yhtaikaa.
        </p>
        <p class="paragraph">
          Vielä Pietarissa kohtasi insinööri Nilsson Amurin retkikunnan jäsenen
          kapteeni Jakobsénin, joka oli suomalaisen höyrylaivan kapteenina. Yhdessä he
          menivät kapteenin kuljettamaan laivaan ja kertoilivat toisillensa
          vaiheitansa sen jälkeen, kuin he Wladivostokissa olivat eronneet.
        </p>
        <p class="paragraph">
          Nilsson poikkesi Kronstadtiin tervehtimään insinöörikapteeni Hjalmar Höökiä,
          joka Wladivostokista poismatkustettuansa oli virassa Venäjän valtion
          konepajoissa. Useat suomalaisen siirtokunnan jäsenistä olivat heidän
          yhtiönsä hajotessa saaneet häntä kiittää monesta hyödyllisestä neuvosta ja
          annetusta avusta.
        </p>
        <p class="paragraph">
          Rautateitse Nilsson matkusti sitten Pietarista Helsinkiin, jonne saapui
          syyskuun 21 p:n iltana, mutta siellä ei silloin ollut asemalla ketään
          asuinhuoneita tyrkyttelemässä. Halki koko Siperian ja Euroopan Venäjän oli
          herrasväki Nilsson matkustanut ja kaikista vähimmän tyydyttävän yösijan koko
          matkalla he saivat Suomen pääkaupungista.
        </p>
        <p class="paragraph">
          Helsingistä insinööri N. matkusti vielä Turkuun toivoen tapaavansa vanhan
          äitinsä, mutta sitä iloa hänelle ei oltu sallittu, sillä äiti oli kuollut
          kuukautta aikaisemmin kuin lähtö Wladivostokista tapahtui. Siihen aikaan
          viipyi posti Suomesta Wladivostokiin noin 4 tai 5 kuukautta. Turussa hän
          kuitenkin sai iloisen vastaanoton sukulaisilta ja tuttavilta.
        </p>
        <p class="paragraph">
          Runsaasti 3 kuukautta (kesäkuun 16:nnesta syyskuun 21:een) oli noin 12 000
          virstaa pitkä matka Wladivostokista Helsinkiin kestänyt.
        </p>
        <br>
        <p class="paragraph">
          Näin olemme seuranneet useitten Amurin retkikunnan jäsenten elämänvaiheita
          kaukaisessa Idässä. Mainittakoon insinööri Nilssonista vielä, että hän
          myöhemmin oli useita vuosia Kaukaasiassa Nobelyhtiön palveluksessa ja tätä
          nykyä (1925) vielä elelee reippaana vanhuksena Helsingissä harjoittaen
          englanninkielen opiskelua voidaksensa sillä kielellä antaa kirjallisia
          tietoja ulkomaisille aikakauskirjoille kokemuksistaan pitkien matkojensa
          varrelta Suomen ulkopuolella.
        </p>
        <p class="paragraph">
          Tarkat muistiinpanot ja päiväkirjamerkinnöt todistavat hänen
          huolellisuuttansa kertojana ja lisäävät tämän kertomuksen yksityiskohtaista
          luotettavuutta, sillä pelkät ulkomuistista kirjoitetut kuvaukset voivat
          usein viedä kertojan harhaan.
        </p>
      </div>
    </div>
    <div class="footnotes">
      <h2>Viitteet</h2>
      <div class="footnote"><a href="#fnref1" id="fn1">[1]</a> Latinalainen sana <i>clamamus</i> — huudamme.</div>
      <div class="footnote"><a href="#fnref2" id="fn2">[2]</a> Kormorantit ovat isoja mustia vesilintuja, jotka pyydystävät kaloja.</div>
    </div>
    <div style="background-color: #E6E6FA; color: black; font-size: 90%; padding: 1.5em; margin-top: 6em; margin-bottom: 6em; margin-left: auto; margin-right: auto; width: 70%;">
      <b>Digitoijan huomio tekijänoikeuksista:</b> Lagus on koonnut teoksen perustuen kahden
      retkellä mukanaolleen muistiinpanoihin.  Nämä herrat olivat C.  J.  Schoultz (1849—1923) ja
      K.  F.  Nilsson (1846—1931).  Nilssonin kuolinvuosi löytyy sanomalehtilähteistä: <i>Suomen
      kuvalehti, 1926, n:o 6, 6.2.1926</i>; <i>Hufvudstadsbladet, 1931, n:o 2, 3.1.1931</i>. 
      Delfiinejä kuvaavan piirroksen tekijä on Friedrich Specht (1839—1909).  Paviaania ja tiikeriä kuvaavien
      piirrosten tekijä on Wilhelm Kuhnert (1865—1926).  Muiden piirrosten ja kuvien tekijöitä ei ole
      ilmoitettu.
    </div>
<div style='text-align:center'>*** END OF THE PROJECT GUTENBERG EBOOK 75365 ***</div>
  </body>
</html>

